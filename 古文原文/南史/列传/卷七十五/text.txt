隐逸上
陶潜宗少文沈道虔孔淳之周续之戴顒
翟法赐雷次宗郭希林刘凝之龚祈朱百年关康之渔父
褚伯玉顾欢杜京産
陶潜字渊明，或云字深明，名元亮。寻阳柴桑人，晋大司马侃之曾孙也。少有高趣，宅边有五柳树，故常着五柳先生传云：
先生不知何许人，不详姓字。闲静少言，不慕荣利。好读书，不求甚解，每有会意，欣然忘食。性嗜酒，而家贫不能恒得。亲旧知其如此，或置酒招之，造饮辄尽，期在必醉。既醉而退，曾不吝情去留。环堵萧然，不蔽风日，裋褐穿结，箪瓢屡空，晏如也。常着文章自娱，颇示己志，忘怀得失，以此自终。其自序如此。盖以自况，时人谓之实录。
亲老家贫，起爲州祭酒，不堪吏职，少日自解而归。州召主簿，不就，躬耕自资，遂抱羸疾。江州刺史檀道济往候之，偃卧瘠馁有日矣，道济谓曰： 夫贤者处世，天下无道则隐，有道则至。今子生文明之世，奈何自苦如此。 对曰： 潜也何敢望贤，志不及也。 道济馈以粱肉，麾而去之。
后爲镇军、建威参军，谓亲朋曰： 聊欲弦歌，以爲三径之资，可乎？ 执事者闻之，以爲彭泽令。不以家累自随，送一力给其子，书曰： 汝旦夕之费，自给爲难，今遣此力，助汝薪水之劳。此亦人子也，可善遇之。 公田悉令吏种秫稻，妻子固请种粳，乃使二顷五十亩种秫，五十亩种粳。
郡遣督邮至县，吏白应束带见之。潜叹曰： 我不能爲五斗米折腰向乡里小人。 即日解印绶去职，赋归去来以遂其志，曰：
归去来兮，田园将芜胡不归？既自以心爲形役兮，奚惆怅而独悲。悟已往之不谏，知来者之可追。实迷涂其未远，觉今是而昨非。舟遥遥以轻扬，风飘飘而吹衣，问征夫以前路，恨晨光之熹微。乃瞻衡宇，载欣载奔，僮仆欢迎，弱子候门。三径就荒，松菊犹存，携幼入室，有酒盈樽。引壶觞而自酌，眄庭柯以怡顔，倚南窗而寄傲，审容膝之易安。园日涉而成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳其将入，抚孤松而盘桓。
归去来兮，请息交以绝游，世与我而相遗，复驾言兮焉求。悦亲戚之情话，乐琴书以消忧，农人告馀以春及，将有事于西畴。或命巾车，或棹扁舟，既窈窕以穷壑，亦崎岖而经丘。木欣欣以向荣，泉涓涓而始流，善万物之得时，感吾生之行休。已矣乎，寓形宇内复几时，曷不委心任去留，胡爲遑遑欲何之。富贵非吾愿，帝乡不可期。怀良辰以孤往，或植杖而芸耔。登东臯以舒啸，临清流而赋诗，聊乘化以归尽，乐夫天命复奚疑。
义熙末，征爲着作佐郎，不就。江州刺史王弘欲识之，不能致也。潜尝往庐山，弘令潜故人庞通之齎酒具于半道栗里要之。潜有脚疾，使一门生二儿举篮轝。及至，欣然便共饮酌，俄顷弘至，亦无忤也。
先是，顔延之爲刘柳后军功曹，在寻阳与潜情款。后爲始安郡，经过潜，每往必酣饮致醉。弘欲要延之一坐，弥日不得。延之临去，留二万钱与潜，潜悉送酒家稍就取酒。尝九月九日无酒，出宅边菊丛中坐久之。逢弘送酒至，即便就酌，醉而后归。
潜不解音声，而畜素琴一张。每有酒适，辄抚弄以寄其意。贵贱造之者，有酒辄设。潜若先醉，便语客： 我醉欲眠卿可去。 其真率如此。郡将候潜，逢其酒熟，取头上葛巾漉酒，毕，还复着之。潜弱年薄宦，不洁去就之迹。自以曾祖晋世宰辅，耻复屈身后代，自宋武帝王业渐隆，不复肯仕。所着文章，皆题其年月。义熙以前，明书晋氏年号，自永初以来，唯云甲子而已。与子书以言其志，并爲训戒曰：
吾年过五十，而穷苦荼毒。性刚才拙，与物多忤。自量爲己，必贻俗患。僶俛辞事，使汝幼而饥寒耳。常感孺仲贤妻之言，败絮自拥，何惭儿子。此既一事矣。但恨邻靡二仲，室无莱妇，抱兹苦心，良独罔罔。少来好书，偶爱闲靖，开卷有得，便欣然忘食。见树木交荫，时鸟变声，亦复欢尔有喜。尝言五六月北窗下卧，遇凉风暂至，自谓是羲皇上人。意浅识陋，日月遂往，疾患以来，渐就衰损。亲旧不遗，每有药石见救，自恐大分将有限也。汝辈幼小，家贫无役，柴水之劳，何时可免。念之在心，若何可言。然虽不同生，当思四海皆兄弟之义。鲍叔、敬仲，分财无猜，归生、伍举，班荆道旧，遂能以败爲成，因丧立功。佗人尚尔，况共父之人哉。潁川韩元长，汉末名士，身处卿佐，八十而终，兄弟同居，至于没齿。济北泛幼春，晋时操行人也。七世同财，家人无怨色。诗云 高山景行 ，汝其慎哉。又爲命子诗以贻之。
元嘉四年，将复征命，会卒。世号靖节先生。其妻翟氏，志趣亦同，能安苦节，夫耕于前，妻锄于后云。
宗少文，南阳涅阳人也。祖承，宜都太守。父繇之，湘乡令。母同郡师氏，聪辩有学义，教授诸子。
少文善居丧，爲乡闾所称。宋武帝既诛刘毅，领荆州，问毅府谘议参军申永曰： 今日何施而可？ 永曰： 除其宿衅，倍其惠泽，贯叙门次，显擢才能，如此而已。 武帝纳之，乃辟少文爲主簿，不起，问其故。答曰： 栖丘饮谷，三十馀年。 武帝善其对而止。
少文妙善琴书图画，精于言理，每游山水，往辄忘归。征西长史王敬弘每从之，未尝不弥日也。乃下入庐山，就释慧远考寻文义。兄臧爲南平太守，逼与俱还，乃于江陵三湖立宅，闲居无事。武帝召爲太尉行参军，骠骑道怜命爲记室参军，并不就。
二兄早卒，孤累甚多，家贫无以相赡，颇营稼穑。人有饷遗，并受之。武帝敕南郡长给吏役，又数致饩赉。后子弟从禄，乃悉不复受。武帝开府辟召，下书召少文与雁门周续之并爲太尉掾，皆不起。宋受禅及元嘉中频征，并不应。妻罗氏亦有高情，与少文协趣。罗氏没，少文哀之过甚，既乃悲情顿释，谓沙门释慧坚曰： 死生之分，未易可达，三复至教，方能遣哀。 衡阳王义季爲荆州，亲至其室，与之欢宴，命爲谘议参军，不起。好山水，爱远游，西陟荆、巫，南登衡岳，因结宇衡山，欲怀尚平之志。有疾还江陵，叹曰： 老疾俱至，名山恐难遍睹，唯澄怀观道，卧以游之。 凡所游履，皆图之于室，谓之 抚琴动操，欲令衆山皆响 。古有金石弄，爲诸桓所重，桓氏亡，其声遂绝，唯少文传焉。文帝遣乐师杨观就受之。少文孙测，亦有祖风。
测字敬微，一字茂深，家居江陵。少静退，不乐人间。叹曰： 家贫亲老，不择官而仕，先哲以爲美谈，馀窃有惑。诚不能潜感地金，冥致江鲤，但当用天之道，分地之利。孰能食人厚禄，忧人重事乎？ 
齐骠骑豫章王嶷征爲参军，不起，测答府云： 何爲谬伤海鸟，横斤山木。 母丧，身自负土，植松柏。嶷复遣书请之，辟爲参军。测答曰： 性同鳞羽，爱止山壑，眷恋松云，轻迷人路。纵宕岩流，有若狂者，忽不知老至。而今鬓已白，岂容课虚责有，限鱼鸟慕哉。 
永明三年，诏征太子舍人，不就。欲游名山，乃写祖少文所作尚子平图于壁上。测长子宾宦在都，知父此旨，便求禄还爲南郡丞，测遂付以家事。刺史安陆王子敬、长史刘寅以下皆赠送之，测无所受，齎老子，庄子二书自随。子孙拜辞悲泣，测长啸不视，遂往庐山，止祖少文旧宅。
鱼复侯子响爲江州，厚遣赠遗。测曰： 少有狂疾，寻山采药，远来至此，量腹而进松术，度形而衣薜萝，淡然已足，岂容当此横施。 子响命驾造之，测不见。后子响不告而来，奄至所住，测不得已，巾褐对之，竟不交言。子响不悦而退。侍中王秀之弥所钦慕，乃令陆探微画其形与己相对，又贻书曰： 昔人有图画侨、劄，轻以自方耳。 王俭亦雅重之，赠以蒲褥笋席。
顷之，测送弟丧还西，仍留旧宅永业寺，绝宾友，唯与同志庾易、刘虬、宗人尚之等往来讲说。荆州刺史随王子隆至镇，遣别驾宗忻口致劳问。测笑曰： 贵贱理隔，何以及此。 竟不答。建武二年，征爲司徒主簿，不就，卒。
测善画，自图阮籍遇苏门于行鄣上，坐卧对之。又画永业佛影台，皆爲妙作。好音律，善易、老，续皇甫谧高士传三卷。尝游衡山七岭，着衡山、庐山记。尚之字敬文，亦好山泽，征辟一无所就，以寿终。
彧之字叔粲，少文从父弟也。早孤，事兄恭谨。家贫好学，虽文义不逮少文，而真澹过之。征辟一无所就。宋元嘉初，大使陆子真观采风俗，三诣彧之。每辞疾不见，告人曰： 我布衣草莱之人，少长垄亩，何宜枉轩冕之客。 子真还，表荐之，又不就征。卒于家。
沈道虔，吴兴武康人也。少仁爱，好老、易，居县北石山下。孙恩乱后饥荒，县令庾肃之迎出县南废头里，爲立宅临溪，有山水之玩。时复还石山精庐，与诸孤兄子共釜庾之资，困不改节。受琴于戴逵，王敬弘深贵重之。郡州府凡十二命，皆不就。
有人窃其园菜者，外还见之，乃自逃隐，待窃者去后乃出。人又拔其屋后大笋，令人止之，曰： 惜此笋欲令成林，更有佳者相与。 乃令人买大笋送与之，盗者惭不取，道虔使置其门内而还。常以捃拾自资，同捃者或争穟，道虔谏之不止，悉以其所得与之。争者愧恧，后每争辄云 勿令居士知 。冬月无复衣，戴顒闻而迎之，爲作衣服，并与钱一万。及还，分身上衣及钱悉供诸兄弟子无衣者。
乡里少年相率受学，道虔常无食以立学徒。武康令孔欣之厚相资给，受业者咸得有成。宋文帝闻之，遣使存问，赐钱三万，米二百斛，悉供孤兄子嫁娶。征员外散骑侍郎，不就。
累世事佛，推父祖旧宅爲寺。至四月八日每请像，请像之日，辄举家感恸焉。
道虔年老菜食，恒无经日之资，而琴书爲乐，孜孜不倦。文帝敕郡县使随时资给。卒。子慧锋，修父业，不就州辟。
孔淳之字彦深，鲁人也。祖惔，尚书祠部郎。父粲，秘书监征，不就。
淳之少有高尚，爱好坟籍，爲太原王恭所称。居会稽剡县。性好山水，每有所游，必穷其幽峻，或旬日忘归。尝游山，遇沙门释法崇，因留共止，遂停三载。法崇叹曰： 缅想人外三十年矣，今乃倾盖于兹，不觉老之将至也。 及淳之还，乃不告以姓。除着作佐郎、太尉参军，并不就。
居丧至孝，庐于墓侧。服阕，与征士戴顒、王弘之及王敬弘等共爲人外之游，又申以婚姻。敬弘以女适淳之子尚，遂以乌羊系所乘车辕，提壶爲礼。至则尽欢共饮，迄暮而归。或怪其如此，答曰： 固亦农夫田父之礼也。 
会稽太守谢方明苦要之不能致，使谓曰： 苟不入吾郡，何爲入吾郭？ 淳之笑曰： 潜游者不识其水，巢栖者非辩其林，飞沈所至，何问其主。 终不肯往。茅室蓬户，庭草芜径，唯床上有数帙书。元嘉初，复征爲散骑侍郎，乃逃于上虞县界，家人莫知所在。弟默之爲广州刺史，出都与别，司徒王弘要淳之集冶城，即日命驾东归，遂不顾也。元嘉七年卒。
默之儒学，注谷梁春秋。默之子熙先，事在范晔传。
周续之字道祖，雁门广武人也。其先过江，居豫章建昌县。续之八岁丧母，哀戚过于成人，奉兄如事父。豫章太守范甯于郡立学，招集生徒，远方至者甚衆。续之年十二，诣甯受业。居学数年，通五经、五纬，号曰十经，名冠同门，称爲顔子。既而闲居读老、易，入庐山事沙门释慧远。时彭城刘遗人遁迹庐山，陶深明亦不应徵命，谓之寻阳三隐。刘毅镇姑孰，命爲抚军参军，征太学博士，并不就。江州刺史每相招请，续之不尚峻节，颇从之游。常以嵇康高士传得出处之美，因爲之注。
武帝北讨，世子居守，迎续之馆于安乐寺，延入讲礼，月馀复还山。江州刺史刘柳荐之武帝，俄辟太尉掾，不就。武帝北伐，还镇彭城，遣使迎之，礼赐甚厚，每曰 真高士也 。寻复南还。武帝践阼，复召之。上爲开馆东郭外，招集生徒，乘舆降幸,并见诸生，问续之礼记 傲不可长 、与我九龄 射于矍圃 之义，辩析精奥，称爲名通。
续之素患风痹，不复堪讲，乃移病锺山。景平元年卒。通毛诗六义及礼论，注公羊传，皆传于世。无子。兄子景远有续之风。戴顒字仲若，谯郡銍人也。父逵，兄勃，并隐遁有高名。顒十六遭父忧，几于毁灭，因此长抱羸患。以父不仕，复修其业。父善琴书，顒并传之。凡诸音律，皆能挥手。会稽剡县多名山，故世居剡下。顒及兄勃并受琴于父，父没，所传之声不忍复奏，各造新弄。勃制五部，顒制十五部，顒又制长弄一部，并传于世。中书令王绥尝携客造之，勃等方进豆粥，绥曰： 闻卿善琴，试欲一听。 不答，绥恨而去。
桐庐县又多名山，兄弟复共游之，因留居止。勃疾，患医药不给。顒谓勃曰： 顒随兄得闲，非有心于语默，兄今疾笃，无可营疗，顒当干禄以自济耳。 乃求海虞令，事垂行而勃卒，乃止。桐庐僻远，难以养疾，乃出居吴下。吴下土人共爲筑室，聚石引水，植林开涧，少时繁密，有若自然。乃述庄周大旨，着逍遥论、注礼记中庸篇。三吴将守及郡内衣冠，要其同游野泽，堪行便去，不爲矫介，衆论以此多之。
宋国初建、元嘉中征，并不就。衡阳王义季镇京口，长史张邵与顒姻通，迎来止黄鹄山，山北有竹林精舍，林涧甚美，顒憩于此涧。义季亟从之游，顒服其野服，不改常度。爲义季鼓琴，并新声变曲；其三调游弦、广陵、止息之流，皆与世异。文帝每欲见之，尝谓黄门侍郎张敷曰： 吾东巡之日，当宴戴公山下也。 以其好音，长给正声伎一部。顒合何尝、白鹄二声以爲一调，号爲清旷。
自汉世始有佛像，形制未工，逵特善其事，顒亦参焉。宋世子铸丈六铜像于瓦官寺，既成，面恨瘦，工人不能改，乃迎顒看之。顒曰： 非面瘦，乃臂胛肥耳。 及减臂胛，瘦患即除，无不叹服。十八年卒，无子。景阳山成，顒已亡矣。上叹曰： 恨不得使戴顒观之。 
翟法赐，寻阳柴桑人也。曾祖汤，祖庄，父矫，并高尚不仕，逃避征辟。法赐少守家业，立室庐山顶。丧亲后，便不复还家，不食五谷，以兽皮及结草爲衣，虽乡亲中表莫得见焉。征辟一无所就。后家人至石室寻求，因复远徙，违避徵聘，遁迹幽深，卒于岩石间。
雷次宗字仲伦，豫章南昌人也。少入庐山，事沙门释慧远，笃志好学，尤明三礼、毛诗。隐退不受征辟。
宋元嘉十五年，征至都，开馆于鸡笼山，聚徒教授，置生百馀人。会稽朱膺之、潁川庾蔚之并以儒学总监诸生。时国子学未立，上留意艺文，使丹阳尹何尚之立玄学，太子率更令何承天立史学，司徒参军谢元立文学，凡四学并建。车驾数至次宗馆，资给甚厚。久之，还庐山，公卿以下并设祖道。后又征诣都，爲筑室于锺山西岩下，谓之招隐馆，使爲皇太子、诸王讲丧服经。次宗不入公门，乃使自华林东门入延贤堂就业。二十五年，卒于锺山。子肃之颇传其业。
郭希林，武昌人也。曾祖翻，晋世高尚不仕。希林少守家业，徵召一无所就，卒。子蒙亦隐居不仕。
刘凝之字隐安，小名长生，南郡枝江人也。父期公，衡阳太守。兄盛公，高尚不仕。
凝之慕老莱、严子陵爲人，推家财与弟及兄子，立屋于野外，非其力不食。州里重其行，辟召一无所就。妻梁州刺史郭铨女也，遣送丰丽，凝之悉散之属亲。妻亦能不慕荣华，与凝之共居俭苦。夫妻共乘蒲笨车，出市买易，周用之外，辄以施人。爲村里所诬，一年三输公调，求辄与之。又尝有人认其所着屐，笑曰： 仆着已败，令家中觅新者备君。 此人后田中得所失屐，送还不肯复取。
临川王义庆、衡阳王义季镇江陵，并遣使存问。凝之答书顿首称仆，不爲百姓礼，人或讥焉。凝之曰： 昔老莱向楚王称仆，严陵亦抗礼光武，未闻巢、许称臣尧、舜。 时戴顒与衡阳王义季书亦称仆。荆州年饥，义季虑凝之馁毙，饷钱十万。凝之大喜，将钱至市门，观有饥色者悉分与之，俄顷立尽。
性好山水，一旦携妻子泛江湖，隐居衡山之阳，登高岭，绝人迹，爲小屋居之。采药服食，妻子皆从其志。卒年五十九。
龚祈字孟道，武陵汉寿人也。从祖玄之，父黎人，并不应征辟。祈风姿端雅，容止可观。中书郎范述见之叹曰： 此荆楚之仙人也。 自少及长，征辟一无所就。时或赋诗，而言不及世事。卒年四十二。
朱百年，会稽山阴人也。祖凯之，晋左卫将军。父涛，扬州主簿。
百年少有高情，亲亡服阕，携妻孔氏入会稽南山，伐樵采箬爲业，每以樵箬置道头，辄爲行人所取，明旦已复如此，人稍怪之，积久方知是朱隐士所卖，须者随其所堪多少，留钱取樵箬而去。或遇寒雪，樵箬不售，无以自资，辄自榜船送妻还孔氏，天晴迎之。有时出山阴爲妻买缯采五三尺，好饮酒，遇醉或失之。颇言玄理，时爲诗咏，往往有高胜之言。隐迹避人，唯与同县孔觊友善。觊亦嗜酒，相得辄酣对尽欢。
百年室家素贫，母以冬月亡，衣并无絮，自此不衣绵帛。尝寒时就觊宿，衣悉夹布，饮酒醉眠，觊以卧具覆之，百年不觉也。既觉，引卧具去体，谓觊曰： 绵定奇温。 因流涕悲恸，觊亦爲之伤感。除太子舍人，不就。顔竣爲东扬州，发教饷百年谷五百斛，不受。
时山阴又有寒人姚吟亦有高趣，爲衣冠所重。竣饷吟米二百斛，吟亦辞之。
百年卒山中。蔡兴宗爲会稽太守，饷百年妻米百斛。百年妻遣婢诣郡门奉辞固让，时人美之，以比梁鸿妻。
关康之字伯愉，河东杨人也。世居京口，寓属南平昌。少而笃学，姿状丰伟。下邳赵绎以文义见称，康之与友善。特进顔延之等当时名士十许人入山候之，见其散发被黄布帊，席松叶，枕一块白石而卧，了不相眄。延之等咨嗟而退，不敢干也。晋陵顾悦之难王弼易义四十余条，康之申王难顾，远有情理。又爲毛诗义，经籍疑滞，多所论释。尝就沙门支僧纳学算，妙尽其能。征辟一无所就，弃绝人事，守志闲居。弟双之爲臧质车骑参军，与质俱下至赭圻，病卒，瘗于水滨。康之时得病小差，牵以迎丧，因得虚劳病，寝顿二十馀年。时有闲日，辄卧论文义。
宋孝武即位，遣大使巡行天下。使反，荐康之宜加徵聘，不见省。康之性清约，独处一室，希与妻子相见，不通宾客。弟子以业传受，尤善左氏春秋。齐高帝爲领军时，素好此学，送本与康之，康之手自点定。又造礼论十卷，高帝绝赏爱之，及崩，遗诏以入玄宫。康之以宋明帝泰始初与平原明僧绍俱征，辞以疾。时又有河南辛普明、东阳楼惠明皆以笃行闻。
普明字文达，少就康之受业，至性过人。居贫与兄共处一帐，兄亡，仍以帐施灵。蚊甚多，通夕不得寝，而终不道侵螫。侨居会稽，会稽士子高其行，当葬兄，皆送金爲赠，后至者不复受。人问其故，答曰： 本以兄墓不周，故不逆亲友之意。今实己足，岂可利亡者馀赠邪。 齐豫章王嶷爲扬州，征爲议曹从事，不就。
惠明字智远，立性贞固，有道术。居金华山，旧多毒害，自惠明居之，无复辛螫之苦。藏名匿迹，人莫之知。宋明帝召不至，齐高帝征又不至。文惠太子在东宫，苦延方至，仍又辞归。俄自金华轻棹西下，及就路，回之丰安。旬日之间，唐宇之祅贼入城涂地，唯丰安独全，时人以爲有先觉。齐武帝敕爲立馆。
渔父者，不知姓名，亦不知何许人也。太康孙缅爲寻阳太守，落日逍遥渚际，见一轻舟陵波隐显。俄而渔父至，神韵萧洒，垂纶长啸，缅甚异之。乃问： 有鱼卖乎？ 渔父笑而答曰： 其钓非钓，宁卖鱼者邪？ 缅益怪焉。遂褰裳涉水，谓曰： 窃观先生有道者也，终朝鼓枻，良亦劳止。吾闻黄金白璧，重利也，驷马高盖，荣势也。今方王道文明，守在海外，隐鳞之士，靡然向风。子胡不赞缉熙之美，何晦用其若是也？ 渔父曰： 仆山海狂人，不达世务，未辨贱贫，无论荣贵。 乃歌曰： 竹竿籊籊，河水浟浟。相忘爲乐，贪饵吞鈎。非夷非惠，聊以忘忧。 于是悠然鼓棹而去。
缅字伯绪，太子仆兴曾之子也。有学义，宋明帝甚知之。位尚书左丞，东中郎司马。
褚伯玉字元璩，吴郡钱唐人也。高祖含，始平太守。父逿，征虏参军。伯
玉少有隐操，寡欲。年十八，父爲之昏。妇入前门，伯玉从后门出。遂往剡，居瀑布山。性耐寒暑，时人比之王仲都。在山三十馀年，隔绝人物。王僧达爲吴郡，苦礼致之，伯玉不得已，停郡信宿，才交数言而退。甯朔将军丘珍孙与僧达书曰： 闻褚先生出居贵馆，此子灭景云栖，不事王侯，抗高木食，有年载矣。自非折节好贤，何以致之。昔文举栖冶城，安道入昌门，于兹而三焉。却粒之士，餐霞之人，乃可暂致，不宜久羁。君当思遂其高步，成其羽化。望其还策之日，暂纡清尘，亦愿助爲譬说。 僧达答曰： 褚先生从白云游旧矣。古之逸人，或留虑儿女，或使华阴成市，而此子索然，唯朋松石，介于孤峰绝岭者，积数十载。近故要其来此，冀慰日夜。比谈讨芝桂，借访荔萝，若已窥烟液，临沧洲矣。知君欲见之，辄当申譬。 
宋孝建二年，散骑常侍乐询行风俗，表荐伯玉，加徵聘本州议曹从事，不就。齐高帝即位，手诏吴、会二郡以礼迎遣，又辞疾。上不欲违其志，敕于剡白石山立太平馆居之。建元元年卒，年八十六。伯玉常居一楼上，仍葬楼所。孔珪从其受道法，爲于馆侧立碑。
顾欢字景怡，一字玄平，吴郡盐官人也。家世寒贱，父祖并爲农夫，欢独好学。年六七岁，知推六甲。家贫，父使田中驱雀，欢作黄雀赋而归，雀食稻过半。父怒欲挞之，见赋乃止。乡中有学舍，欢贫无以受业，于舍壁后倚听，无遗忘者。夕则然松节读书，或然糠自照。及长，笃志不倦。闻吴兴东迁邵玄之能传五经文句，假爲书师，从之受业。同郡顾顗之临县，见而异之，遣诸子与游，及孙宪之并受经焉。年二十馀，更从豫章雷次宗谘玄儒诸义。
母亡，水浆不入口六七日，庐于墓次，遂隐不仕。于剡天台山开馆聚徒，受业者常近百人。欢早孤，读诗至 哀哀父母 ，辄执书恸泣，由是受学者废蓼莪篇，不复讲焉。
晚节服食，不与人通。每旦出户，山鸟集其掌取食。好黄、老，通解阴阳书，爲数术多效验。初以元嘉中出都，寄住东府。忽题柱云 三十年二月二十一日 ，因东归。后元凶弑逆，是其年月日也。
弟子鲍灵绶门前有一株树，大十馀围，上有精魅，数见影。欢印树，树即枯死。山阴白石村多邪病，村人告诉求哀，欢往村中爲讲老子，规地作狱。有顷，见狐狸鼋鼍自入狱中者甚多，即命杀之。病者皆愈。又有病邪者问欢，欢曰： 家有何书？ 答曰： 唯有孝经而已。 欢曰： 可取仲尼居置病人枕边恭敬之，自差也。 而后病者果愈。后人问其故，答曰： 善禳恶，正胜邪，此病者所以差也。 
齐高帝辅政，征爲扬州主簿。及践阼乃至，称 山谷臣顾欢上表 ，进政纲一卷。时员外郎刘思效表陈谠言，优诏并称美之。欢东归，上赐麈尾、素琴。
永明元年，诏征爲太学博士，同郡顾黯爲散骑侍郎。黯字长孺，有隐操，与欢不就征。会稽孔珪尝登岭寻欢，共谈四本。欢曰： 兰石危而密，宣国安而疏，士季似而非，公深谬而是。总而言之，其失则同；曲而辩之，其涂则异。何者？同昧其本而竞谈其末，犹未识辰纬而意断南北。群迷暗争，失得无准，情长则申，意短则屈。所以四本并通，莫能相塞。夫中理唯一，岂容有二？四本无正，失中故也。 于是着三名论以正之。尚书刘澄、临川王常侍朱广之，并立论难，与之往复；而广之才理尤精诣也。广之字处深，吴郡钱唐人也，善清言。
初，欢以佛道二家教异，学者互相非毁，乃着夷夏论曰：夫辩是与非，宜据圣典。道经云： 老子入关之天竺维卫国，国王夫人名曰净妙，老子因其昼寝，乘日精入净妙口中，后年四月八日夜半时，剖右腋而生。坠地即行七步，于是佛道兴焉。 此出玄妙内篇。佛经云 释迦成佛，有尘劫之数 ，出法华无量寿。或 爲国师道士，儒林之宗 。出瑞应本起。欢论之曰：五帝三皇，不闻有佛；国师道士，无过老、庄；儒林之宗，孰出周、孔。若孔、老非圣，谁则当之？然二经所说，如合符契。道则佛也，佛则道也，其圣则符，其迹则反。或和光以明近，或曜灵以示远。道济天下，故无方而不入，智周万物，故无物而不爲。其入不同，其爲必异，各成其性，不易其事。是以端委搢绅，诸华之容；剪发旷衣，群夷之服。擎跽罄折，侯甸之恭；狐蹲狗踞，荒流之肃。棺殡椁葬，中夏之风；火焚水沈，西戎之俗。全形守礼，继善之教；毁貌易性，绝恶之学。岂伊同人，爰及异物，鸟王兽长，往往是佛。无穷世界，圣人代兴，或昭五典，或布三乘。在鸟而鸟鸣，在兽而兽吼，教华而华言，化夷而夷语耳。虽舟车均于致远，而有川陆之节，佛道齐乎达化，而有夷夏之别。若谓其致既均，其法可换者，而车可涉川，舟可行陆乎？今以中夏之性，效西戎之法，既不全同，又不全异。下弃妻孥，上绝宗祀。嗜欲之物，皆以礼伸，孝敬之典，独以法屈。悖礼犯顺，曾莫之觉，弱丧忘归，孰识其旧。且理之可贵者道也，事之可贱者俗也，舍华效夷，义将安取？若以道邪？道固符合矣。若以俗邪？俗则大乖矣。屡见刻舷沙门，守株道士，交诤小大，互相弹射。或域道以爲两，或混俗以爲一，是牵异以爲同，破同以爲异，则乖争之由，淆乱之本也。
寻圣道虽同，而法有左右，始乎无端，终乎无末，泥洹仙化，各是一术。佛号正真，道称正一，一归无死，真会无生。在名则反，在实则合。但无生之教赊，无死之化切，切法可以进谦弱，赊法可以退夸强。佛教文而博，道教质而精，精非粗人所信，博非精人所能。佛言华而引，道言实而抑，抑则明者独进，引则昧者竞前。佛经繁而显，道经简而幽，幽则妙门难见，显则正路易遵。此二法之辨也。
圣匠无心，方圆有体，器既殊用，教亦易施。佛是破恶之方，道是兴善之术，兴善则自然爲高，破恶则勇猛爲贵。佛迹光大，宜以化物。道迹密微，利用爲己。优劣之分，大略在兹。
夫蹲夷之仪，娄罗之辩，各出彼俗，自相聆解。犹虫跃鸟聒，何足述效。欢虽同二法，而意党道教。宋司徒袁粲托爲道人通公驳之。其略曰：
白日停光，恒星隐照，诞降之应，事在老先，似非入关，方昭斯瑞。又西域之记，佛经之说，俗以膝行爲礼，不慕蹲坐爲恭。道以三遶爲虔，不尚踞傲爲肃。岂专戎土，爰亦兹方。襄童谒帝，膝行而进，赵王见周，三环而止。今佛法垂化，或因或革。清信之士，容衣不改，息心之人，服貌必变。变本从道，不遵彼俗，俗风自殊，无患其乱。
孔、老、释迦，其人或同，观方设教，其道必异。孔、老教俗爲本，释氏出世爲宗，发轸既殊，其归亦异。又仙化以变形爲上，泥洹以陶神爲先。变形者白首还缁，而未能无死；陶神者使尘惑日损，湛然常存。泥洹之道，无死之地，乖诡若此，何谓其同？欢答曰：
案道经之作，着自西周，佛经之来，始乎东汉。年踰八百，代悬数十。若谓黄、老虽久而滥在释前，是吕尚盗陈恒之齐，刘季窃王莽之汉也。又夷俗长跽，法与华异，翘左跂右，全是蹲踞。故周公禁之于前，仲尼诫之于后。又佛起于戎，岂非戎俗素恶邪？道出于华，岂非华风本善邪？今华风既变，恶同戎狄，佛来破之，良有以矣。佛道实贵，故戒业可遵；戎俗实贱，故言貌可弃。今诸华士女，氏族弗革，而露首偏踞，滥用夷礼。
又若观风流教，其道必异。佛非东华之道，道非西夷之法，鱼鸟异川，永不相关。安得老、释二教，交行八表。今佛既东流，道亦西迈，故知俗有精粗，教有文质。然则道教执本以领末，佛教救末以存本。请问所归，异在何许？若以翦落爲异，则胥靡翦落矣；若以立像爲异，则俗巫立像矣。此非所归，归在常住，常住之象，常道孰异。
神仙有死，权便之说。神仙是大化之总称，非穷妙之至名。至名无名，其有名者二十七品。仙变成真，真变成神，或谓之圣，各有九品。品极则入空寂，无爲无名。若服食茹芝，延寿万亿，寿尽则死，药极则枯，此修考之士，非神仙之流也。
明僧绍正二教论，以爲 佛明其宗，老全其生。守生者蔽，明宗者通。今道家称长生不死，名补天曹，大乖老、庄立言本理 。文惠太子、竟陵王子良并好释法，吴兴孟景翼爲道士，太子召入玄圃，衆僧大会。子良使景翼礼佛，景翼不肯。子良送十地经与之，景翼造正一论，大略曰： 宝积云， 佛以一音广说法 。老子云， 圣人抱一以爲天下式 。一之爲妙，空玄绝于有境，神化赡于无穷。爲万物而无爲，处一数而无数。莫之能名，强号爲一。在佛曰 实相 ，在道曰 玄牝 。道之大象，即佛之法身。以不守之守守法身，以不执之执执大象。但物有八万四千行，说有八万四千法。法乃至于无数，行亦达于无央，等级随缘，须导归一。归一曰回向，向正即无邪。邪观既遣，亿善日新。三五四六，随用而施，独立不改，绝学无忧。旷劫诸圣，共遵斯一。老、释未始于尝分，迷者分之而未合。亿善遍修，修遍成圣，虽十号千称，终不能尽。终不能尽，岂可思议。 司徒从事中郎张融作门律云： 道之与佛，逗极无二。吾见道士与道人战儒墨，道人与道士辨是非。昔有鸿飞天首，积远难亮，越人以爲凫，楚人以爲乙。人自楚、越，鸿常一耳。 以示太子仆周顒。顒难之曰： 虚无法性，其寂虽同，位寂之方，其旨则别。论所谓 逗极无二 者，爲逗极于虚无，当无二于法性邪。足下所宗之本一物爲鸿乙耳，驱驰佛道，无免二末，未知高鉴,缘何识本？轻而宗之，其有旨乎。 往复文多不载。
欢口不辩，善于着论。又注王弼易二系，学者传之。知将终，赋诗言志曰： 五涂无恒宅，三清有常舍。精气因天行，游魂随物化。鹏从适大海，蜩鸠之桑柘。达生任去留，善死均日夜。委命安所乘,何方不可驾。翘心企前觉，融然从此谢。 自克死日，自择葬时，卒于剡山，时年六十四。身体香软，道家谓之尸解仙化焉。还葬旧墓，木连理生墓侧。县令江山图表状，武帝诏欢诸子撰欢文议三十卷。
又始兴人庐度字孝章，亦有道术。少随张永北侵魏。永败，魏人追急，阻淮水不得过。度心誓曰： 若得免死，从今不复杀生。 须臾见两楯流来，接之得过。后隐居庐陵西昌三顾山，鸟兽随之。夜有鹿触其壁，度曰： 汝勿坏我壁。 鹿应声去。屋前有池养鱼，皆名呼之，次第来取食乃去。逆知死年月，与亲友别。永明末，以寿终。
杜京産字景齐，吴郡钱唐人也。祖运，刘毅卫军参军。父道鞠，州从事，善弹棋。
京産少恬静，闭意荣宦，颇涉文义，专修黄、老。会稽孔觊，清刚有峻节，一见而爲款交。郡命主簿，州辟从事，称疾去。与同郡顾欢同契。于始宁东山开舍授学。齐建元中，武陵王晔爲会稽，齐高帝遣儒士刘瓛入东爲晔讲，瓛故往与之游，曰： 杜生，当今之台、尚也。 京産请瓛至山舍讲书，倾资供待。子栖躬自屣履，爲瓛生徒下食。孔珪、周顒、谢瀹并致书以通殷勤。
永明十年，珪及光禄大夫陆澄、祠部尚书虞悰、太子右率沈约、司徒右长史张融表荐京産，征爲奉朝请，不至。于会稽日门山聚徒教授。建武初，征员外散骑侍郎。京産曰： 庄生持钓，岂爲白璧所回。 辞疾不就，卒。
会稽山阴人孔道徽，守志业不仕，与京産友善。道徽父佑至行通神，隐于四明山，尝见山谷中有数百斛钱，视之如瓦石不异。采樵者竞取，入手即成沙砾。曾有鹿中箭来投佑，佑爲之养创，愈然后去。太守王僧虔与张绪书曰： 孔佑，敬康曾孙也。行动幽祗，德标松桂，引爲主簿，遂不可屈。此古之遗德也。 道徽少厉高行，能世其家风。隐居南山，终身不窥都邑。豫章王嶷爲扬州，辟西曹书佐，不至。乡里宗慕之。道徽兄子总，有操行，遇饥寒不可得衣食，县令吴兴丘仲孚荐之，除竟陵王侍郎，竟不至。
永明中，会稽锺山有人姓蔡，不知名，隐山中，养鼠数千头，呼来即来，遣去即去。言语狂易，时谓之谪仙，不知所终。
京産高祖子恭以来及子栖世传五斗米道不替。栖字孟山，善清言，能弹琴。刺史齐豫章王嶷闻其名，辟议曹从事，仍转西曹书佐。竟陵王子良数致礼接。国子祭酒何胤掌礼，又重栖，以爲学士，掌昏冠仪。以父老归养。栖肥白长壮，及京産病，旬日间便皮骨自支。京産亡，水浆不入口七日，晨夜不罢哭，不食盐菜。每营买祭奠，身自看视，号泣不自持。朔望节岁，绝而复续，呕血数升。时何胤、谢朏并隐东山，遗书敦譬，诫以毁灭。至祥禫，暮梦见其父，恸哭而绝。初，胤兄点见栖叹曰： 卿风韵如此，虽获嘉誉，不永年矣。 卒时年三十六，当时咸嗟惜焉。
建武二年，剡县有小儿年八岁，与母俱得赤班病，母死，家人以小儿犹恶，不令其知。小儿疑之，问云： 母尝数问我病，昨来觉声羸，今不复问，何也？ 因自投下床，扶匐至母尸侧，顿绝而死。乡邻告之县令宗善才，求表庐，事竟不行。
