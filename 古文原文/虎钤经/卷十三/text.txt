<strong>占相兵临利害第一百三十三</strong>
《金匮经》曰：战不战，视勾陈。勾陈克日则战，与刑克必战。甲子日刑在东方，传送与从魁为勾陈临甲，又相克，必战斗。勾陈上下相克，亦斗。又曰：军出时，大吉、小吉临日辰，两解不战。他皆仿此。神皆合，战。又说曰：斗加孟，神在内，宜止；加仲，神在门，两相伤；加季，神在外，宜出战，必大胜。
<strong>占兵已交胜负第一百三十四</strong>
《金匮经》曰：败不败，视六害。说者曰：酉戌相害，子未相害，午丑相害，巳寅相害，辰卯相害。假令本命在子，而小吉为白虎加之，此为见六害。以此将兵，今日战将能此者，可校之战矣。《龙首经》曰：先起为客，后起为主。先起不可下克上，后起不可上克下，谓初辰（一作阵）也。辰胜神将，主人胜；神将胜辰，客胜。说曰（一作假令）：三传终始，见前三五后二四（一作之）有气，天一之神临主帅行年本命，或用起天一而治（一作值）有气之乡，玄武（一作都）立四死之地，则战胜矣。若玄武临日辰面遥光时，勿战，必不利矣。用战起雄，吉：春寅，夏巳，秋申，冬亥。用战起雌，凶：春申，夏亥，秋寅，冬巳。一云：都将旺相而临死，贼胜；都将囚死而临旺相，讨贼者胜。审察之。说曰：决胜败者，勾陈克都将，官军胜；都将克勾陈，贼军胜；都将三相加临囚死，亦贼胜。说曰：将军年克勾陈白虎，大胜；不胜者，勾陈克玄武，以攻之必克。说曰：将勾陈所军神，往攻所制之神，胜。所攻之胜神与勾陈并气，自下制其所临之辰，是为敌降，必有大攻。说曰：初起者，欲勾陈下克上；后起者，欲勾陈上克下。辰胜将，将胜神，主人胜；神克将，将克辰，客人胜。干克支，客胜；支克干，主人胜。
<strong>占伏兵第一百三十五</strong>
卯子申巳临日辰，必有伏兵。此神旺相，与杀并，大凶，必血战，伏兵发；必不与杀并，伏兵不敢发也。说曰：以闻事时斗加季，有伏兵。说曰：干伤者有伏兵；支伤者无伏兵；支干俱伤必有伏兵，战必不胜，大凶。
<strong>占疑左右近地伏兵第一百三十六</strong>
若疑贼有伏兵在左右近地，欲知所在者，于斗下求之。说曰：大吉过日辰，贼已出界；不过，未出界。
<strong>占偷城及掳掠第一百三十七</strong>
说曰：以月将加时胜光、玄武，不可行袭人城垒、掳掠之事。以玄武所畏为厄会，木神为玄武，则庚申、辛酉勿须行。
<strong>占疑有人谋己第一百三十八</strong>
《正时说》曰：日上神为己身，辰上神为他人，日上克辰上神，有怨恨。又言：辰上克日上神，将见腾蛇、白虎、魁罡，或在辰上见者，事成；非辰上见者，不成，但有意。说曰：欲知他人有所谋，假令七月时加寅，七月甲死于申，今复遇庚二生（一作王）金，逢一死木，是二人欲杀一人。他皆仿此。
<strong>占灾危第一百三十九</strong>
吉辰与良将并临日辰及行年，勾陈制所欲出之辰之用，起阴传出阳者，可出，必克，免难。《金匮经》曰：伤不伤，观阴阳。说曰：今日是乙丑加一为不伤，将得天后为重，不伤。若神后加丑，从（一作可）魁加一，为伤人，为前二重伤，皆凶也。
<strong>占野地立营止宿第一百四十</strong>
《金匮经》曰：怖不怖，视五墓。怖惧，墓加日辰，亦不宁。说曰：闻有敌兵，士卒行疲，日晚欲停此宿，运式占之。遇三刑加日辰，必不可停，敌欲来攻。三刑者，卯辰巳也。说曰：绛宫时宜止，登明勿留也。已止宿未定而心动眼，若吏士虚惊者，以月建此三字住。一云：将加时，魁罡加日辰，急去之，夜必有贼来攻。一云：大吉日急去不可止。一云：辰上见大冲，有风雨；见神后、太乙，有盗贼。说曰：绛宫时宿，利在中；徵明时，利在前；玉堂时，利在后也。一云：大吉干日，急去，不可宿。说曰：辰巳见卯，夜有风雨。子巳加卯，有盗贼。带旺相气，即来；带囚死气，即不来。说曰：安营止宿，以月将加时，魁罡加日，军夜惊，腾蛇、白虎临日辰，军载惊。一云：魁罡加日，大将死。
<strong>占渡关梁探贼第一百四十一</strong>
《金匮经》曰：凶不凶，视破冲。说曰：行年在岁月日时破冲下，皆凶也。日辰上神上相生，宜进。反此，宜止。说曰：命在一处日辰上罡光明，急去勿住也。说曰：闻此贼干伤，或支伤，勿度或吉，度支干俱吉。说曰：欲入贼营，视二门天罡、六合、大常、大冲、胜光临之，可行。若出入见勾陈、朱雀、腾蛇、白虎，勿行，必为贼所擒。<br/>
