<strong>五星统论第一百五十</strong>
岁星之行也，大阴在四仲，则岁行三宿；大阴在四孟及四季，则岁行二宿。二八十六，三四十二，行二十八宿，十二岁而周天也。荧惑之行，常十月入大微，受制而出，行列宿，同无道，出于无常也。太白之行，常以正月甲寅见营室，与荧惑俱晨出东方，二百三十日而入，入二十日而复出西方，二百三十日而入，入二十五日而复出东方，出以辰戌，入以丑未也。辰星之行也，常以二月春分见奎、娄，五月夏至见东井（一作西），八月秋分见角、亢，十一月冬至见牵牛，出以辰戌，入以丑未，二旬而入。辰候之东方也，戌候之西方也。镇星之行也，常以甲辰元始建斗，岁镇一宿，二十八宿（一作岁）而周天也。凡四星与镇星合，则为内乱。与星辰合，则为变谋，为饥，为旱。与太白会，则为白衣之会，及为水。荧惑、太白合，则为死丧，用兵者凶。与镇星合，则忧。与辰星合，则军困，先举兵者大败。镇星与辰星合，则有覆军亡师。与太白合，则为疾病，为内乱（一作兵）。辰星与太白合，则为变谋，为兵忧矣。凡岁星、荧惑、镇星、太白与辰星斗，皆大战之象，兵不在外与（一作兴）内，兵构乱。一曰：火与水合为淬，与金合为铄（一作灿），不可举事用兵。土与金合国亡，与木合国饥，与水合为壅沮，不可举事用兵。木与金合斗，国有内乱（同舍为合，相陵为斗）。二星相近者其殃大，二星相远者无伤也（犯者七寸以内光芒相及也，陵者相过也）。凡五宿所聚之宿，其国当亡于下。从岁星以义，从荧惑以礼，从镇星以重（重者，以威重者也），从太白以兵，从辰星以法。二星若合，是为警立绝行，其国内外皆举兵，人民饥馑，改立王公。四星若合，是谓大荡（大荡者，荡涤也），其国兵丧并起。五星若合，是谓易行，有德受庆（一作立），王（一作正）者奄有天下，主持泰平。五星大，其事立；五星小，其事不立。凡五星色皆圜白，为丧为兵；赤，为旱；青，为忧，为水；□黑，为多疾；黄，吉。五星皆角而赤，兵大起；黄，有争地之役；角白，丧；角青，亦兴兵；黑，潦。五星同色，天下偃兵，百姓安乐。夫太白主中国，而辰星主胡貉也。凡五星早出为盈，晚为缩。盈为客，缩为主人。五星盈，必有天应。五星入大将军，兴兵吉。五星犯毕，兵起。用兵之道，不能先备五星之休咎，是举其师（一作兵）与敌也。
<strong>木星第一百五十一</strong>
木星者，东方之宿也，木之精也。所临之地，必有（一作施）福。天子布德，人君之象也。其下为太和之神，以逆行为不轨，为贼殃。其木星小则多病，大则喜（一作嘉）。以作之宿为有礼，有福。苟无礼，则无福。所见之分野，不依位而见，其色光芒动摇，谓之怒。此则无礼也，故有殃。其精所居之地，或为妇人或为近臣，扬其殃祸，乱其人民，歌谣异语，兴动盛衰。凡木星出，若非常之处，青黄之色勃勃然有光芒三角者，名曰摄提，亦名应星，亦名重华。若角边见者名重华，久住有灾，过则无灾，兵丧应之。木星所临之国不可伐，伐者受祸；可以征（一作往）伐人。凡木星之行也，进舍为盈，退舍为缩。盈则其国有兵无伤，缩则其国有忧而将死军败。设有所去焉，则失地；所到焉，则得地。亦曰：当居不居国亡，所居（一作到）之国昌。已居之而东西去者凶，不可举事用兵，以安静中度吉。凡木星守亢，则天下兵起。乘昴，阴国有忧，胡王死。入毕，边兵起。犯及附耳，兵亦起。犯参伐，兵起。经柳，兵起。守轸，兵起。入五车，兵起。守羽林，兵起。犯参、旗，兵起。
<strong>火星第一百五十二</strong>
火星者，南方之宿，火之精也，为执法之星，岁一周天。其形焰，其行速，与诸星迟逆不同。所临之地，主兵饥丧乱，妖孽。常以十月入紫微宫受制，取无道之国，出入常以勾芒为凶。一云，东西南北无有常定，其位下为风伯神，一名罚。罚者，其形类留彗，勃勃赤焰如火，见于分野有忧，国人饥乱，父不父，子不子，甲兵起，征伐不息。其精在无道之国，化为童儿，著赤衣在于厘（一作芦）里，教为歌谣，使国人相惑；或为异鸟，飞入军营。皆有灾异。此星者，五星中最为妖恶，灾异甚于诸星。或逆行一舍、二舍，为不祥。居之三月，所临之分国有灾。五月受兵，七月国叛亡地，九月大败亡。且夫火星之精气也，为乱，为贼，为饥，为丧，为兵，所居之国受殃。角而动者绕环之，及乍前乍后，乍左乍右者，灾愈甚。若火星临敌，我利之，可以力攻之；临我则勿妄动。荧惑出则有大兵，入则兵散。周旋止散，乃为死丧寇盗也。临其地则亡地，以战则不胜。东行疾则兵聚于东方，西行疾则兵聚于西方，其南为丈夫丧，其北为女子丧。火星，天子理也。故曰虽有明天子，必视火星所在。凡鹑火之时，宜背午地。他皆仿此。火犯土、木，主大战。金星搏之，亡偏将。火环金星，偏将死。与金星相违而斗，破军杀将。入金中土出者，破军杀将，客胜。火出所在，不利先起。犯左右角及守亢，兵起。入房，马贵。入糠，兵起。犯南斗星，破军杀将。火入女及入危，兵起。守昴，胡人不宁，匈奴破在三年。犯毕左角，大战；右角，小战。犯附耳及角，兵起。犯参，兵起。犯东井一星，将军野战死。犯鬼，兵起。守七星，有外兵起。火乘张及与张合，兵大凶。守张合，大将惊。犯翼，边兵起。入轸，兵起。火行河南界，边兵起。犯大微宫门之右，大将亡；左，小将亡。
<strong>金星第一百五十三</strong>
金星者，西方之宿，金之精也。岁行分方，主义，主将策，主奸谋，主诛伐，将军之象也。其精下为风伯、雨师，所在之宿，止其分野。其芒色摇动，可以随形见灾，以出入不时为凶。其星日不依状，若没色大（一作木）甚光（一作火）。大者，表帝王之德正也。若合伏不伏，合见不见，不以常道者，此主君之失政臣下用权之兆也。或见非常之处，芒角七锋，色多似赤者，名曰七公，亦曰殷公，亦名太公（一作心），表帝王革政大丧之兆也。或出东方，不依伏没，其精名启明，亦名天相，乃在左右大臣不赴（一作附）君心也，万姓苍皇（一作黄），流移异国，兵革伏起。其星凡（一作九）锋色白晕，其精伏于昴酉四十五日。若依位而见，则灾消，名更。见于非常，其名大嚣，亦曰大泽，亦曰爽星。芒角所临之国，其大灾有七：一曰大水，二曰大火，三曰亡散，四曰兵聚，五曰大兵，六曰大饥，七曰诸侯死境、虫兽食人、天下大乱。日南方，金星居其北者曰盈，王侯不宁，用兵进吉退凶；日北方，金星居其南者曰缩，王侯有忧，用兵退吉进凶。当出不出，当入不入为失舍，不有破军必有死亡之兆。一曰：天下偃兵，野有兵者，所当之国大凶。当出不出，未当入而入，天下偃兵，兵在外则入。未当入而入，未当出而出，天下举兵，所当之国亡。当期（一作斯）而出，其国昌。出青（一作东）为东方，入黑为北方，出白为西方，入赤为南方。所居久，其国利。疾过，其乡凶。入七日而后复出，将军战死。入十日而后复出，相死。入又复出，王者恶之。已出三日而复微（一作没没），入三日而乃复盛出，是谓Й（一作央）伏，其下国有军将死。已入三日又复微出，三日乃复盛入，其下国有忧师。师虽众，敌食其粮，用其兵，虏其帅。出西方失行，夷狄兵败；出东方失行，中国兵败。一曰：出早为月食，出晚为天矢为彗星，将发于无道之国。金星出而留桑榆间，病其下国（行迟而下也，正出举目，平正出桑榆上，馀二千里焉）。上而疾，未尽期日过参天，病其对国。分天为三，在戌酉过其一也。金星经天，天下革主。日，阳也；金星，阴星也。日出则星亡。昼见于午，上于经天，是谓乱纪。金星昼与日争明，强国弱，女主昌。金星者，兵象也。出而高，用兵吉；浅，凶。金星庳浅，吉；深，凶。行疾，用兵疾，吉；迟，凶。行迟，用兵迟，吉；疾，凶。有芒角，敢战，吉；不敢战，凶。击角所指，吉；逆，凶。进退左右，用兵进退左右，吉；静，凶。圜以静，用兵静吉；躁，凶。金星出则兵出，入则兵入。顺之吉，反之凶。赤角，有战。金星者，犹军也；而荧惑，忧也。故火星从金星，军忧；离之，军舒。出金星之阴，有分军；出金星之阳，有偏将之战当其行。金星还之，破军杀将也。辰星者，杀伐之气，战斗之象也。与金星俱出东方，皆赤而角，夷狄败，中国胜。与金星俱出西方，皆赤而角，中国败，夷狄胜。五星分天之中，积于东方，中国大；积于西方，夷狄用兵者利。辰星不出则金星为客，辰星出则金星为主。辰星与金星不相从，虽有军不战。若辰星出东方金星出西方，辰星出西方金星出东方为格，野虽有兵不战。辰星入金中五日乃出，及入而上出者，破军杀将，客胜；下出者，客亡地。辰星抵金不去者，将死军败。正其上出，破军杀将，客胜；下出，客亡地。视其所指，以名破军。水星绕环金星若斗，大战，客胜，主人吏士死。水星与金斗，可咸剑（咸剑者，其间可容一剑也），小战，客胜。居金星前，三日军罢。出金星左，小战。历金星右，数万人战，主人吏士死。出金右去三尺许，军急约战。凡金星所出、所直之辰，其国为得位，得位者战胜。所直之辰，顺其色而角者胜，其色害者败，随地而败向也（郑色黄而未苍小败，宋色黄而赤黑者小败，楚色赤黑小败，燕色黑黄小败，移却则胜之）。金星白，比狼；赤，比心；黄，比参；右肩青，左肩黑，比奎。大星色胜位、行胜色（大白行得其度，则胜色也），行其度尽，胜之。凡金星与月相夹，有兵，拔城，偏将战。与月俱出，守城者败。与列宿相犯，小战。与五星相犯，大战。金星在南，南军胜；在北，北军胜；出东方，背之吉，逆之凶。西、南亦如之。金星守南斗，三十日夷狄来侵。入羽林，兵起。食昴及食毕，胡王死。金星之光暗，战败将死。金星变色，随方色战，吉。若青则东克，馀亦如之。入月，客兵败将死。色白而角，可与战。金星之出也，初大后小，兵弱；初小后大，兵强。金星与木星一东一西，害王侯；一南一北，刀兵伏藏。犯毕左角，左将死；右角，大战，将死。陵房色赤，兵起。勾己，大战，不胜，将诛。金星出入而留守于尾，兵起于野，将士满道。入南斗，将战死。犯河鼓，败军杀将。犯牵牛，将失众，守兵作。犯房（一作危），亦兵起。入室，暴兵满道，将死。犯东壁，大兵起。守奎，外国兵入犯塞。守娄，征无功。守胃，兵起，胡王死，四夷多忧惊。犯毕，边兵欲毁。入毕口，马贵，军伤。犯觜，兵起。犯参，边兵起，左右厢大将忧。犯参、伐，兵起。犯井，将军恶之。入井，兵起。犯舆鬼，兵起。入柳，兵起，益地。守柳，大将死。犯星，大将入塞。入翼，天下兵起。犯轸，其国兵大起。
<strong>水星第一百五十四</strong>
水星者，北方之宿，水之精也。出于仲月，天下和平。若仲月不见，则灾变生，大饥，阴阳错乱，国家倾危，冬温夏凉，害人伤物。主制五刑，偏将军之象也。其精下为先农之神，以不效为凶。一名纽（一作丑）极。变色出己所见不常之处，其光青白辉辉然者，此帝王之为德及（一作正）也。如此星见，多夜雨昼晴者，臣下用阴谋其上也。至于偏裨地，皆放此。其星若不见四仲见于四孟之月者，其神明名勾星。光芒勃勃然如片云，大如景星灿烂，九月所见，分野人多流亡，迭相啮食，白衣聚会，兵起，吞并九州，十年大荒。其变如此，审详候之。其久而不没，光聚两角，变彗勃勃然者，象海鲸鱼死，易王迎新之象。其神又名爨星，芒急辉辉然，其芒角五锋状如励剑，形于万物者也。早为月食，晚为彗星。一时不出，其时不和；四时不出，天下大饥。失其时而出（一作为），当寒反温，当温反寒。当出不出，是谓（一作以）击，卒兵大起也。与他星遇而斗，天下大乱。凡水星入月，主败兵。与金星合而出，破军杀将，客胜。视旗所指，以命破军。环金星，大战，客胜。守房，胡败。守娄，兵起。犯毕，夷伤主人，客胜。出昴北，胡主死。守毕、昴，边兵起。守参、伐南，胡人入塞。入井，则兵进；出井，则兵退。犯鬼，兵起。入娄，兵起。守柳，牛马贵。守张，兵起。入翼，兵大起。犯五车，兵起。留心，兵起四方。
<strong>土星第一百五十五</strong>
土星者，中央之宿，土之精也。若见于四季，表主之盛衰也。其神隐于大微，或下于人间，为妖异，为艳女起乱，亡破国家，为妖言惑乱人心；或为近臣，间斗忠良。若其星光润鲜明，见井、鬼之间，伏没依常道，则正道不失；不依常道，则三纲错乱。夫此星之色本黄而光明独锋在上，如火焚（一作炎）之状，四面象光细而附上毳然，即土星之本体。土星所居国，吉。未当居而居之，若已去而复还，居之国得土地。当居不居，既已居之又东西去之，国失土。居其宿久则福（一作祸）厚，居其宿易则福薄。当居不居为失镇，其下国可伐，得者不可伐。其盈为王不宁，缩有军不复。一曰：既已居之，又东西去之，其国凶，兵将乱，不可举事用兵。失次二舍、三舍，有王命不成，不然将有大水。凡犯左角，大将战死。守右角，兵起。守糠，兵大起。入天庙，兵大起。守虚，有客兵至，不过五日自去。守奎，入奎，有边兵起。入娄亦如之。入胃，客兵败，主兵不用。入昴，胡主死。入毕，臣下为乱。入觜，兵起逆行。守参，胡兵起。守井，越兵起。入胃，舍七星，兵起，负海大饥。守张，多盗贼，兴土工，兵起。入轸，兵发事自败。入天库，兵起。守河南界，蛮夷兵起。出东掖门，为将军宝事。出西掖门，为将军受事，西出受刑。
