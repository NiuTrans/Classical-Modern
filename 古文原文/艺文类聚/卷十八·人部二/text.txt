<strong>美妇人贤妇人老</strong>
◇美妇人
《方言》曰：秦晋之间，美貌谓之娥，美状为窕，美色为艳，美心为窈。
《毛诗》曰：窈窕淑女，君子好逑。
又曰：硕人其颀，衣锦褧衣，手如柔荑，肤如凝脂，领如蝤蛴，齿如瓠犀，螓首娥眉。
又曰：有美一人，婉如清阳。
《左传》曰：宋华父督见孔父之妻于路，曰：美而艳。
又曰：昔有仍氏生女，黰黑而甚美，光可鉴，名曰玄妻。
《礼含文嘉》曰：禹卑宫室，垂意沟洫，则玉女敬养。
《穆天子传》曰：赤乌之人甚好，献二女于天子，以为嬖人，赤乌，美人之地。
《韩子》曰：魏王遗楚王美女，王甚悦之。
《庄子》曰：毛嫱骊姬，人之所美也，鱼见之深潜，鸟见之高飞。
尹《文子》曰：齐有黄公者，二女皆国色，以其美也，常谦辞毁之为丑恶，丑恶之名远布，而一国之人无敢娉者。
《慎子》曰：毛嫱西施，天下之至姣［胡茅反。］也，衣以皮褐倛，［欺既反。］则见者走，易以玄裼，则行者皆止。
《楚辞》曰：姱容脩态艑洞房，娥眉曼绿目腾光。
又曰：粉白黛黑施芳泽，长袂拂面善留客。
又曰：美人既醉朱颜酡。
《淮南子》曰：曼容皓齿，形姱骨佳，不待傅粉芳泽而美者，西施阳文也。
《战国策》曰：张仪曰：郑周之女，粉白黛黑，非知而见之者以为神。
又曰：司马喜谓赵王曰：赵，佳丽之所出也。
《史记》曰：纣囚西伯，而闳夭之徒，以有莘氏美女献纣，纣大悦，乃放西伯。
又曰：尹夫人邢夫人，同时并幸，武帝有诏，不得相见，尹夫人自请武帝，原见邢夫人，帝令他夫人饰，从者数十人来前，尹夫人见之曰：非邢夫人，帝曰：何以言之，对曰：视其体，形状不足以当人主，有诏邢夫人，衣故衣，独身来，尹夫人望见之曰：真是矣，於是乃低头俯而泣，自痛其不如也。喭曰：美女入室，恶女之仇也。
《汉书》曰：李延年善歌，侍武帝，歌曰：北方有佳人，绝世而独立，一顾倾人城，再顾倾人国，宁不知倾城国，佳人不可再得，上叹曰：善，岂有此人乎，平阳主因言延年有女弟，上乃召见之，实妙丽善舞，以为夫人。［事具乐部舞篇。］
《汉武故事》曰：起明光宫，发燕赵美女二千人充之，率取十五以上，二十以下，凡诸宫美人，可有七八十，与上同辇者十六人，员数恒使满，皆自然美丽，不使粉白黛黑。
《东观汉记》曰：初，光武闻阴丽华美，心悦之，叹曰：娶妻当得阴丽华，后为皇后，［事具叙志篇。］
华峤《汉书》曰：梁冀妻孙寿，色美，能作愁眉啼妆，堕马髻，折腰步，龋齿笑，以为媚惑也。
妒记曰：桓大司马以李势女为妾，桓妻南郡主，拔刀率数十婢往李所，因欲斫之，见李在窗前梳头，发垂委地，姿貌绝丽，乃徐下地结髻，敛手向主曰：国破家亡，无心以至今日，若能见杀，实犹生之年，神色闲正，辞气凄婉，主乃掷刀前抱之曰：阿子，见汝不能不怜，何况老奴，遂善遇之。
干宝《晋纪》曰：石崇有妓人曰绿珠，美而工舞，孙秀乃使人求焉，崇方登凉观，临清水，妇人侍侧使者以告崇，崇出妓妾数十人，皆蕴兰麝而被罗縠，曰：在所择，使者曰：君侯服御，丽则丽矣，然本受旨索绿珠，崇勃然曰：绿珠吾所爱重，不可得也，使者还，以告，故秀劝赵王伦杀之。
桓谭《新论》曰：陈平说单于阏氏，言汉有好丽美女，其容貌天下无双，急以进单于，单于见此，必大爱之，则阏氏疏矣。
《典论》曰：司隶冯方女，国色也，袁术登城见，悦之，遂纳焉，甚爱幸，诸姬害其宠，杀之。
《魏略》曰：初袁绍子熙，纳甄后，熙出幽州，后留侍姑，及邺破，绍妻及后，坐堂皇上，绍妻自缚，文帝曰：袁夫人令新妇举头，姑乃奉后令仰，帝审视，见其颜色非凡，称叹之，太祖为迎取焉。
《吴志》曰：孙权步夫人，以美丽得幸，宠冠后庭。
又曰：周瑜从孙策皖城，得桥公两女，国色也，策自纳大桥，瑜纳小桥，俗说曰：宋祎是石崇妓绿珠弟子，有国色，善吹笛，后入晋明帝宫，［事具乐部笛篇。］
《邺中记》曰：陈逵妹，才色甚美，发长七尺，石季龙以为夫人。
【诗】古诗曰：燕赵多佳人，美者颜如玉，被服罗裳衣，当户理清曲，音响一何悲，弦急知柱促，原为双飞燕，衔泥巢君屋。
魏陈王曹植诗曰：有美一人，被服纤罗，妖姿艳丽，蓊若春花，红颜韡晔，云髻峨峨，弹琴抚节，为我弦歌，清浊齐均，既亮且和，取乐今日，遑恤其他。又杂诗曰：南国有佳人，容华若桃李，朝游江海岸，夕宿潇湘沚，时俗薄朱颜，谁为发皓齿，俯仰岁将暮，荣曜宁久恃。
又美女篇曰：美女妖且闲，采桑岐路间，攘袖见素手，皓腕约金环，头上三爵钗，腰佩翠琅玕，明珠交玉体，珊瑚间木难，罗衣何飘飖，轻裾随风还，顾盻遗光采，长笑气若兰，行徒用息驾，休首以忘餐，借问女何居，乃在城南端，青楼临大路，高门结重关，容华晖朝日，谁不希令颜。
魏阮籍诗曰：西方有佳人，皎若白日光，被服纤罗衣，左右佩双珰。
又诗曰：周郑天下郊，卫衢当三河，妖冶闲都子，英曜何芬葩，玄发发朱颜，睇眄有光华，倾城思一顾，遗视来相过，原为三春游，朝阳忽蹉跎。
又诗曰：二妃游江滨，逍遥从风翔，交甫怀环珮，婉娩有芬芳，绮靡情欢爱，千岁不相忘，倾城迷下蔡，容华结中肠，感激生忧思，萱草树兰房。
晋傅玄诗曰：有女怀芬芳，媞媞步东厢，蛾眉若双翠，明眸发清阳，丹唇翳皓齿，秀颜若珪璋，令仪希世出，无乃古毛嫱，首戴金步摇，耳系明月珰，珠环约素腕，翠羽垂鲜光，容华既已艳，志节拟秋霜。
梁简文帝晚景出行诗曰：细树含残影，春闺散晚香，轻花鬓畔堕，微汗粉中光，飞凫初罢曲，啼鸟忽度行，羞令白日暮，车马郁相望。
又诗曰：丽旦与妖嫱，共拂可怜妆，同安鬟里拨，异作额间黄，罗裾宜细简，画屟重高墙，含羞未上砌，微笑出长廊，取花争宝镊，攀枝念蕊香，但歌聊一曲，鸣弦未肯张，自矜心所爱，三十侍中郎。
又咏内人昼眠诗曰：北窗聊就枕，南檐日未斜，攀钩落倚障，插捩举琵琶，梦笑开娇靥，眠鬟压落花，簟文生玉腕，香汗浸红纱，夫婿恒相伴，莫误是倡家。
又咏美人看画诗曰：殿上图神女，殿里出佳人，可怜俱是画，谁能辩写真，分明净眉眼，一种细腰身，所可持为异，长有好精神。
梁元帝古意诗曰：妾在成都县，原作高唐云，樽中石榴酒，机上蒲萄纹，停梭还敛色，何时劝使君。
梁昭明太子咏照流看落钗诗曰：相随照渌水，意是重凉风，流摇妆影坏，钗落鬓花空，佳期在何许，徒伤心不同。
又名士悦倾城诗曰：美人称绝世，丽色譬花丛，经居李城北，来往宋家东，教歌公主第，学舞汉城宫，多游淇水曲，好在凤楼中，履高疑上砌，裾开特畏风，袖轻见跳脱，珠摡杂青虫，垂丝绕帷幔，落日度房栊，妆窗隔柳色，井水照桃红，非怜交甫珮，羞使春闺空。
又美人晨妆诗曰：北窗朝向镜，锦障复斜萦，娇羞不肯出，犹言妆未成，散黛随眉广，烟支逐脸生，试将持出众，定得向怜名。
梁邵陵王萧纶见姬人诗曰：春来不复赊，入苑驻行车，比来妆点异，今世拨鬟斜，却扇承枝影，舒衫受落花，狂夫不妒妾，随意晚还家。
梁萧子显美女篇曰：章丹暂辍舞，巴姬请罢弦，佳人淇洧出，艳赵复倾燕，繁秾既为李，照水亦成莲，朝酤成都酒，暝数河间钱，馀光幸未惜，兰膏空自煎。
梁庾肩吾咏美人看画诗曰：欲知画能巧，唤取真来映，并出似分身，相看如照镜，安钗等疏密，着领俱周正，不解平城围，谁与丹青竞。
又诗曰：绛树及西施，俱是好容仪，非关能结束，本自细腰枝，镜前难并照，相将映渌池，看妆畏水动，敛袖避风吹，转手齐裾乱，横簪历鬓垂，曲中人未取，谁堪白日移，不分他相识，唯听使君知。
又南苑看人还诗曰：春花竞玉颜，俱折复俱攀，细腰宜窄衣，长钗巧扶鬟，洛桥初度烛，青门欲上关，中人应有望，上客莫前还。
梁徐君蒨初春携内人行戏诗曰：梳饰多今世，衣著一时新，草短犹通屟，梅香未［原讹末，据冯校本改。］著人，树斜牵锦帔，风横入红纶，满酌兰英酒，对此得娱神，梁刘孝绰爱姬赠主人诗曰：卧久疑妆脱，镜中私自看，薄黛销将尽，凝朱半有残，垂钗绕落鬓，微汗染轻纨，同羞不相难，对笑更成懽，妾心君自解，挂玉且留冠。
又为人赠美人诗曰：巫山荐枕日，洛浦献珠时，一遇便如此，宁关先有期，幸非使君问，莫作罗敷辞，夜长眠复坐，谁知闇敛眉，欲寄同花烛，为照遥相思。
又咏姬人未肯出诗曰：帷开见钗影，帘动闻钏声，徘徊定不出，常羞华烛明。
又见邻舟人投一物众姬争之诗曰：河流既浼浼，河鸟复关关，落花浮浦出，飞雉度洲还，是日倡家女，竞娇桃李颜，良人惜美珥，欲以代芳菅，新缣疑故素，盛赵蔑衰班，曳绡争掩縠，摇珮奋鸣环，客心空振荡，乔枝不可攀。
又淇上戏荡子妇诗曰：桑中始弈弈，淇上未汤汤，美人要杂佩，上客诱明珰，日暗人声静，微步上兰房，露葵不待劝，鸣琴无暇张，翠钗挂已落，罗衣拂更香，如何嫁荡子，春夜守空床，未见青丝骑，徒劳红粉妆。
梁吴筠［按当作均，后同。］拟古诗曰：艳裔阳之春，携手清洛滨，鸡鸣上林苑，薄暮小平津，长裾藻白日，广袖带芳尘，故交一如此，新知讵忆人。
又古意诗曰：妾家横塘北，发艳小长安，花钗玉宛转，珠绳金络纨，幂棡悬青凤，逶迤摇白团，谁能分见此，含恨不相看。
梁王僧孺陈南康新纳诗曰：二八人如花，三五月如镜，开帘一种色，还将两相映。
梁何思澄南苑逢美人诗曰：洛浦疑回雪，巫山似旦云，倾城今始见，倾国昔曾闻，媚眼随羞合，丹唇逐笑分，风卷蒲萄带，日照石榴裙，自有狂夫在，空持劳使君。
梁费昶春郊望美人诗曰：芳郊拾翠人，回袖探芳春，金辉起步摇，红采发吹纶，阳阳盖倾日，飘飘马足尘，薄暮高楼下，当知妾姓秦。
梁刘缓咏倾城人诗曰：不信巫山女，不信洛川神，何关别有物，还是倾城人，经共陈王戏，曾与宋家邻，未嫁先名玉，来时本姓秦，粉光犹假面，朱色不胜唇，遥望疑花发，闻香知异春，夜夜言娇尽，日日态还新，已倾荀奉蒨，能迷石季伦，上客徒留目，不见正横陈。
梁鲍泉落日看还诗曰：妖姬竞早春，上苑逐名臣，苔轻变水色，霞浓掩日轮，雕甍斜落景，画扇拂游尘，衣香遥已度，衫红远更新，谁家荡舟妾，何处织缣人。
梁徐悱妻刘氏诗曰：花庭丽景斜，兰牖轻风度，落日更新妆，开帘对芳树。
又诗曰：东家挺奇丽，南国擅容辉，夜月方神女，朝霞喻洛妃。
梁范静妻沈戏萧娘诗曰：明珠翠羽帐，金薄绿绡帷，因风时暂举，想像见芳姿，清晨插步摇，薄晚解罗衣，讬意风流子，佳情肯自私。
陈伏知道咏人娉妾仍逐琴心诗曰：春色转相催，佳人心自回，长卿琴已弄，秦嘉书未来，挂冠易分绶，荐枕缺因媒，染香风即度，登垣花正开，贞楼若高下，何如上阳台。
陈徐陵春情诗曰：风光今旦动，雪色故年残，薄衣迎新节，当炉却晚寒，故香分细烟，石炭捣轻纨，竹叶裁衣带，梅花奠酒盘，年芳袖里出，春色黛中安，欲知迷下蔡，先将过上兰。
隋江总秋日新宠美人应令诗曰：后宫唯闻莫琼树，绝世后有宋容华，皆自争名进女弟，定觉双飞胜荡家，原并迎春比翼燕，长作照日同心花，闻道艳歌时易调，忖许新恩那久要，翠眉未画自生愁，玉脸含啼还似笑，角枕千娇荐芬香，若使琴心一曲奏，幽兰度曲不可终，阳台梦里自应通，秋树相思一枝绿，为插贱妾两鬟中。
又新入姬人应令诗曰：洛浦流风漾淇水，秦楼初日度阳台，玉轶轻轮五香散，金灯夜火百光开，非是妖姬渡江日，定言神女隔河来，来时向月别姮娥，别时清吹悲萧史，数钱拾翠争佳丽，拂红点黛何相似，本持纤腰惑楚宫，暂回舞袖惊吴市，新人羽帐挂流苏，故人网户织蜘蛛，梅花柳色春难遍，情来春去在须臾，不用庭中赋绿草，但原思着弄明珠。
【赋】楚宋玉登徒子好色赋曰：登徒子侍於楚王，短宋玉曰：玉为人体貌闲丽，口多微辞。又性好色，原王勿与出入后宫，王以登徒子之言问宋玉，玉曰：天下之佳人，莫若臣东家子，增之一分则太长，减之一分则太短，著粉太白，施朱太赤，眉如翠羽，肌如白雪，腰如束素，齿如含贝，嫣然一笑，惑阳城，迷下蔡，然此女登墙闚臣三年，至今未许也，登徒子则不然，其妻蓬头挛耳，齞唇历齿，旁行踽偻。又疥且痔，登徒子悦之，使有五子，王熟察之，谁为好色者矣，秦章华大夫在侧，因进而称曰：臣周览九土，足历五都，从容郑卫溱洧之间，是时向春之末，迎夏之阳，鸧鹒喈喈，群女出桑，此郊之姝，华色含光，体美容冶，不待饰妆，於是处子怳若有望而不来，忽若有来而不见，意密体疏，俯仰异观，含喜微笑，窃视流盻，因迁延而辞避，目欲其颜，心顾其义，扬诗守礼，终不过差，故不足称也。
汉司马相如美人赋曰：司马相如，美丽闲都，游於梁王，梁王悦之，邹阳谮之於王曰：相如美则美矣，然服色容冶，妖丽不忠，将欲媚辞取悦，游王后宫，相如曰：古之避色，孔墨之徒，闻齐馈女而遐逝，望朝歌而回车，譬犹防火水中，避溺山隅，此乃未见其可欲，何以明不好色乎，若臣者，少长西土，鳏处独居，室宇辽廓，莫与为娱，臣之东邻，有一女子，玄发丰艳，蛾眉皓齿，登垣而望臣，三年於兹矣，臣弃而不许，闻大王之高义，命驾来东，途出郑卫，道由桑中，朝发溱洧，暮宿上宫，上宫闲馆，寂寞重虚，门閤尽掩，暧若神居，芳香芬烈，黼帐高张，有女独处，婉若在床，臣遂抚弦，为幽兰之曲，女乃歌曰：独处室兮廓无依，有美人兮来何迟，玉钗挂臣冠，罗袖拂臣衣，茵褥重陈，角枕横施，女乃弛其上服，表其中衣，皓体呈露，弱骨丰肌，时来亲臣，柔滑如脂，臣脉定於内，心正于怀，翻然高举，与彼长辞。
后汉张衡定情赋曰：夫何妖女之淑丽，光华艳而秀容，断当时而呈美，冠朋匹而无双，叹曰：大火流兮草虫鸣，繁霜降兮草木零，秋为期兮时已征，思美人兮愁屏营。
后汉蔡邕协初赋曰：其在近也，若神龙采鳞翼将举，其既远也，若披云缘汉见织女，立若碧山亭亭竖，动若翡翠奋其羽，众色燎照，视之无主，面若明月，辉似朝日，色若莲葩，肌如凝蜜。
又检逸赋曰：夫何姝妖之媛女，颜炜烨而含荣，普天壤其无俪，旷千载而特生，余心悦於淑丽，爱独结而未并，情罔象而无主，意徙倚而左倾，昼骋情以舒爱，夜讬梦以交灵。
魏陈琳止欲赋曰：媛哉逸女，在余东滨，色曜春华，艳过硕人，乃遂古其寡俦，固当世之无邻，允宜国而宁家，实君子之攸嫔，伊余情之是悦，志荒溢而倾移，宵蜅蜅以不寐，昼舍食而忘饥，叹北风之好我，美携手之同归，忽日月之徐迈，庶枯杨之生稊，道攸长而路阻，河广瀁而无梁，虽企予而欲往，非一苇之可航，展余辔以言归，含憯瘁而就床，忽假暝其若寐，梦所懽之来征，魂翩翩以遥怀，若交好而通灵。
魏阮瑀止欲赋曰：夫何淑女之佳丽，颜〈火旬〉〈火旬〉以流光，历千代其无匹，超古今而特章，执妙年之方盛，性聪惠以和良，禀纯洁之明节，后申礼以自防，重行义以轻身，志高尚乎贞姜，予情悦其美丽，无须臾而有忘，思桃夭之所宜，原无衣之同裳，怀纡结而不畅兮，魂一夕而九翔，出房户以踯躅，睹天汉之无津，伤匏瓜之无偶，悲织女之独勤，还伏枕以求寐，庶通梦而交神，神惚怳而难遇，思交错以缤纷，遂终夜而靡见，东方旭以既晨，知所思之不得，乃抑情以自信。
魏王粲闲邪赋曰：夫何英媛之丽女，貌洵美而艳逸，横四海而无仇，超遐世而秀出，发唐棣之春华，当盛年而处室，恨年岁之方暮，哀独立而无依，情纷挐以交横，意惨凄而增悲，何性命之奇薄，爱两绝而俱违，排空房而就衽，将取梦以通灵，目蜅蜅而不寐，心忉怛而惕惊。
魏应玚正情赋曰：夫何媛女之殊丽兮，姿温惠而明哲，应灵和以挺质，体兰茂而琼洁，方往载其鲜双，曜来今而无列，发朝阳之鸿晖，流精睇而倾泄，既荣丽而冠时，援申女而比节，余心嘉夫淑美，原结欢而靡因，承窈窕之芳美，情踊跃乎若人，魂翩翩而夕游，甘同梦而交神，昼彷徨于路侧，宵耿耿而达晨，清风厉於玄序，因飚逝於中唐，听云雁之翰鸣，察列宿之华煇，南星晃而电陨，偏雄肃而特飞，冀腾言以俯音，嗟激迅而难追，伤住禽之无隅，悼流光之不归，愍伏辰之方逝，哀吾原之多违，步便旋以永思，情憀栗而伤悲，还幽室以假寐，固展转而不安，神妙妙以潜翔，恒存游乎所观，仰崇夏而长息，动哀响而馀叹，气浮踊而云馆，肠一夕而九烦。
魏陈思王曹植静思赋曰：夫何美女之娴妖，红颜晔而流光，卓特出而无匹。呈才好其莫当，性通畅以聪惠，行孊密而妍详，荫高岑以翳日，临渌水之清流，秋风起於中林，离鸟鸣而相求，愁惨惨以增伤，悲予安能乎淹流。
晋张华永怀赋曰：美淑人之妖艳，因盻睐而倾城，扬绰约之丽姿，怀婉娩之柔情，超六列於往古，迈来今之清英，既惠余以至懽。又结我以同心，交恩好之款固，接情爱之分深，誓中诚於曒日，要执契以断金，嗟夫，天道幽昧，差错谬於参差，怨禄运之不遭，虽义结而绝离，执缠绵之笃趣，守德音以终始，邀幸会於有期，冀容华之我俟，傥皇灵之垂仁，长收懽於永已。
梁江淹丽色赋曰：夫绝世独立者，信东邻之佳人，既翠眉而瑶质，亦颅瞳而赪唇，洒金花及珠履，飒绮袂与锦绅，色练练而欲夺，光炎炎而若神，非气象之可譬，焉影响而能陈，故仙藻灵葩，冰华玉仪，其始见也，若红莲镜池，其少进也，如采云出崖，五光徘徊，十色陆离，宝过珊瑚同树，价直琼草共枝，於是雕台绣戺，当衢横术，椒庭承月，碧户延日，架虬柱之严丽，亘虹梁之峻密，锦幔垂而香寂，桂烟起而清谧，女乃曜邯郸之鵕步，媚北里之鸣瑟，若夫红华舒春，黄鸟飞时，绀蕙初软，赪兰始滋，不掔蘅带，无倚桂旗，摘芳拾蕊，涵咏吐辞，笑月出於陈歌，感蔓草於卫诗，气炎日永，离明火中，堇荣任露，莲华胜风，后栏丹柰，前轩碧桐，笙歌畹右，琴舞池东，至乃西陆始秋，白道月弦，金波照户，玉露暧天，气以湿兮晓未半，星虽流兮夜何央，忆杂佩兮且一念，怜锦衾兮以九伤，於是帐必蓝田之宝，席必蒲萄之文，馆图明月，室画浮云，言必入媚，动必应规，有光有艳，如合如离，气柔色靡，神凝骨奇，经秦历赵，既无其双，寻楚访蔡，不觌其容，非天下之至丽，孰能与於此哉。
梁沈约丽人赋曰：有客弱冠未仕，缔交戚里，驰骛王室，遨游许史，归而称曰：狭斜才女，铜街丽人，亭亭似月，嬿婉如春，凝情待价，思尚衣巾，芳逾散麝，色茂开莲，陆离羽珮，杂错花钿，响罗衣而不进，隐明灯而未前，中步襜而一息，顺长廊而回归，池翻荷而纳影，风动竹而吹衣，薄暮延伫，宵分乃至，出闇入光，含羞隐媚，垂罗曳锦，鸣瑶动翠，来脱薄妆，去留馀腻，霑妆委露，理鬓清渠，落花入领，微风动裾。
◇贤妇人
《毛诗》曰：柏舟，共姜自誓也，卫世子共伯蚤死，其妻守义，父母欲夺而嫁之，誓而弗许，故作是诗，以绝之也。
《列女传》曰：楚昭贞姜，齐侯之女，楚昭王之夫人也，昭王出游，留夫人渐台之上而去，王闻江水大至，使使者迎夫人，忘持符，使者至，请夫人出，夫人曰：大王与宫人约，命曰：召宫［列女传四，《太平御览》四百四十一，宫下有人字。］必以符，今使者不持符，妾不敢从使者而行，妾闻之，贞女之义不犯约，勇者不畏死，守节而已，妾知从使者必生，留必死也，然妾不敢弃约，越义而求生，大水至而死，乃号曰贞姜。
又曰：楚白贞姬者，楚白胜之妻也，白公早死，其妻纺绩不嫁，吴王闻其美，使大夫操金百镒，白璧一双，以聘焉，因以辎軿三十乘迎之，将以为夫人，夫人辞曰：白公无恙时，妾幸得充后宫，执箕帚，今白公不幸而死，妾原守其坟墓，以终天年，今王赐金璧之聘，夫人之位，非愚妾之所闻也，吴王贤其守节而有义，号曰楚贞姬。
又曰：鲁秋胡洁妇者，鲁秋胡之妻也，秋胡子既纳之，五日而去，宦於陈，五年乃归，未至家，见路傍有一美妇人，方采桑，秋胡子下车罻日，［列女传五，《太平御览》四百四十一作谓曰。］若曝独采桑，吾行道远，原讬桑阴下一食，妇人采桑不辍，秋胡子谓曰：力田不如逢少年，力桑不如见公卿，今吾有金，原与夫人，妇人曰：采桑力作，纺织经织，以供衣食，奉二亲，养夫子而已矣，吾不原人之金也，秋胡子还家，奉金遗母，母使人呼其妇，妇乃向采桑妇，妇乃自投於河而死。
又曰：梁寡高行者，梁之寡妇，早寡不嫁，梁贵人争欲取之，不能得，梁王闻之，使相聘之，高行曰：妾之夫，不幸先犬马填沟壑，妾宜以身荐棺椁，守养幼孤，不得专意，妾闻妇人之义，一往不改，以全贞信之节，弃义而从利，无以为人，乃援镜操刀，以割其鼻，曰：妾已刑馀之人，殆可释矣，王高其节，号曰高行。
又曰：［《太平御览》四百四十引作皇甫谧列女传，下罗静，景奇妻，相登妻，刘长卿妻，同。］汉中赵高［御览作嵩。］妻者，同郡张氏之女也，字礼脩，姑严酷无道，小怒则骂，大怒则罚，礼脩恭承，初无愠色，引过自咎，姑后知之，乃变意，厚加爱敬，后姑疾病，其女来视，临困，却女曰：我困矣，绝命当在贤妇之手，妇前抱持乃绝，后郡内遭贼，高死君难，礼脩以碧涂面，乱头称痛，怀刀在身，意气烈决，贼不迫也，叔父矜其年壮，欲更嫁之，礼脩慷慨，至死为誓。
又曰：丹阳罗静者，广德罗勤之女也，为同县朱旷所聘，昏礼未成，勤遇病丧没，邻比断绝，旷触冒经营，寻复病亡，静感其义，遂誓不嫁，有杨祚者，多将人众，自往纳币，静乃逃窜，祚劫其弟妹，静惧为祚所害，乃出见之曰：实感朱旷为妾父而死，是以讬身亡者，自誓不贰，辛苦之人，原君哀而舍之，如其不然，请守之以死，乃舍之。
又曰：蜀景奇妻者，罗氏之女，字贡罗，奇亡无嗣，贡罗专心供养，父青以许同郡宰诗，贡罗与父书，陈其情志，历年不归，后青受远使，诗白州，告县，发遣贡罗，贡罗乃由径道，诣州白诉，言意慷慨，请死不从，州嘉而许焉。
又曰：犍为相登妻者，名度，適登一年而寡，守令吴厚，因入问度，度引刀截发，县长吏复遣媒介，度曰：前已断发，谓之表心，何误复有斯言哉，欲取刀割鼻，左右救止。
又曰：沛郡刘长卿妻者，生一男，字玉，玉五岁而长卿卒，惧见谤［《太平御览》四百四十作诱。］嫁，既不归宁，兄弟时往，防渐远疑，言不及外，玉年十五死，乃援刀割耳，明己不二，在丧侧者，无不感伤。
又曰：［本条《太平御览》三百六十七引，作列女后传。又与下许昇妻条，同见御览四百四十引，只作列女传，当均出皇甫谧书。］吴孙奇妻者，广陵范慎女，名姬，年十八，配奇一年而奇亡，慎以姬少寡无子，迎还其家，姬不肯归，迎者以父母命迫之，姬遂操刀，割耳及鼻曰：父迎我者，不过以我年少而色美，今已残矣，行将焉如，於是迎者空反。
又曰：广汉廖伯妻者，同郡段氏之女，名纪配，性聪敏，达於诗书，进退闲暇，父母将有所许，纪配曰：梁高行割鼻告诚，以全其节，求生害仁，仁者不为，纪配生见礼义，岂独使古人擅名哉，作诗三章，以讽父母，乃援刀断指。
又曰：吴许升妻者，吕氏之女，名荣，升游诞博戏，不治操行，荣躬勤家业，以养其姑，劝升学问，未尝不垂泪而言，荣父疾升，呼荣，欲改嫁之，荣曰：命之所遭，义无离贰，终不肯归，升后感悔，寻师远学，四年乃归，遂致名誉，为州所辟，遇劫被害，荣手刃杀升者，以首还祭。
又曰：［按本条亦见后汉书列女传，当亦出皇甫谧书。］河南贞义者，乐羊子之妻，羊子出学，贞义截发卖，以供其费，后羊子得遗金一饼，以与贞义，贞义曰：妾闻君子不以利洿行，羊子惭而弃之，邻人欲犯贞义而劫其姑，贞义操刀而出，邻人曰：从者可，不从者杀汝姑，贞义仰天而叹，以刀刎颈而死，太守以大夫礼葬之，号曰贞义。
又曰：［《太平御览》四百四十一引作皇甫谧列女传。］留子直妻者，汉末扰攘，随夫之从父，客居豫章，从父与贼交通，郡收族之，妻年少有色，太守客请以为妻，守死不从，以还太守，付吏杀之，临死颜色不变，口无怨言，郡吏及客怜，更还救请免，既得活，乃自割耳，久之，太守闻其夫在，遂还其妻。
又曰：［《太平御览》五百引作列女后传。］会稽翟素者，翟氏之女也，受聘，未及配適，遭乱，贼欲犯之，临之以刃，曰：不从者，今即死矣，素曰：我可得而杀，不可得而辱，贼遂杀素。
【诗】晋傅玄秋胡诗曰：秋胡纳令室，三日宦他乡，皎皎洁妇姿，泠泠守空房，嬿娩不终夕，别如参与商，精诚驰万里，既至两相忘，行人悦令颜，借息此树傍，言以逢卿喻，遂下黄金装。
宋颜延之秋胡诗曰：燕居未及好，良人顾有违，脱巾千里外，结绶登王畿，戒徒在昧旦，左右来相依，蚕月观时暇，桑野多经过，佳人从所务，窈窕援高柯，倾城谁不顾，弭节停中阿，南金岂不重，聊自意所轻，义心多苦调，密此金玉声，如何久为别，百行愆诸己，愧彼行露诗，甘之长川涘。
【赞】晋左九嫔班婕妤赞曰：恂恂班女，恭让谦虚，辞辇进贤，辩祝理诬，形图丹青，名侔樊虞。
又孟轲母赞曰：邹母善导，三徙成教，邻止庠序，俎豆是效，断织激子，广以坟奥，聪达知礼，敷述圣道。
又狂接舆妻赞曰：接舆高絜，怀道行谣，妻亦冰清，同味玄昭，遗俗荣津，志远神辽。
又荆武王夫人邓曼赞曰：天道恶盈，极数则微，邈哉邓曼，心暎祸几，睹兆叹亡，考德知衰，贤智卓殊，邈哉难追。
又齐杞梁妻赞曰：遭命不改，逢时险屯，夫卒莒场，郊吊不宾，哀崩高城，诉情穹旻，遂赴淄川，讬躯清津。
又齐义继母赞曰：圣教玄化，礼贵信诚，至哉继母，行合典经，不遗宿诺，义割私情，表德来裔，垂则后生。
又鲁敬姜赞曰：邈矣敬姜，含德之英，于行则高，于理斯明，垂训于宗，厉发奇声，宣尼三叹，万代遗馨。
晋滔钮［按当作钮滔，详下荐环夫人书。］母孙氏公孙夫人序赞曰：夫人姓公孙氏，会稽剡人也，夫人资三灵之淳懿，诞华宗之澄粹，奇朗照於龆龀，四教成於弱笄，慈恩温恭，行有秋霜之洁，祗心制节，性同青春之和，敦悦宪章，动遵礼规，居室则道齐师氏，有行则德配女仪，礼服有盈，笾豆无阙，猗欤夫人，天姿特挺，行高冰絜，操与霜整，性扬兰芳，德振玉颖，猗彼琼林，奇翰有集，展彼硕媛，含德来缉，动与礼游，静以义立。
【碑】晋张林陈夫人碑曰：夫人姓徐，吴郡嘉兴人也，夫人少膺灵粹，诞兹淑贞，聪哲明敏，温恭柔顺，体仁足以长人，嘉德足以合礼，恭顺不隋其心，明烈寔备其体，若夫柔惠清顺，中和圣善，妇德既备，母道亦践，志厉冰玉，厥德靡显，靡靡其操，翼翼其仁，明景内暎，朗节外新，芳徽风迈，淑慎其身。
【书】晋钮［原讹钧，据明本改，按晋书九十六虞潭母孙氏传，卒谥定夫人，此当是与虞潭母书，钮滔晋松阳令，见隋书经籍志集部。］滔母与虞定夫人荐环夫人书曰：琼闻兴贤崇德，圣主令典，旌善表操，有邦盛务，伏见族祖吴国亡民富春孙彦妻环，少厉令节，服膺道教，逮適孙氏，恪居妇职，宗姻有声，奉礼未周，彦母丧殒，丧殒半年，彦奄亡没，环率礼奉终，抗义明节，倾竭私产，以供葬送，礼服既终，前无立子，家欲改醮，誓而不许。
【解】晋湛方生上贞女解曰：伏见西道县治下里龙怜，年始弱笄，出適皮氏，未逾半年，婿京殒没，京兄弟三人，相寻凋落，外靡期功之亲，内绝胤嗣之继，怜货其父母之资，躬亲机杼之勤，数年之间，三丧俱举，四节蒸尝，于今不辍，志存匪石之固，行无片言之玷，贤良屡聘，誓而弗许，守节穷居，於今五十馀年矣，详观之遗烈，［句有脱文。］书于记传者，或毁发肤之体，以绝求者之望，或自经沟中，苟全不夺之志，虽操存而身亡，行立而形亏，寡能兼全其道，始终若斯者也，怜盖草莱之妇人耳，生於幽谷之中，长於荒榛之下，目不见尺素之文，耳不闻今古之说，师心率己，蹈兹四德，抑可谓禀灵山岳，自然天知者矣，而彤管未挥，令问不彰，非所以表贤崇善，激扬贞风也。
◇老
《说文》曰：老，考也，七十曰耆，八十曰耋，九十曰耄。
《释名》曰：九十曰鲐背，或曰黄耇，或曰冻梨，或曰鲵齿，或曰眉寿。
《易》曰：枯杨生荑，老夫得其女妻。
《尚书》曰：五福，一曰寿。
《礼记》曰：百年曰期颐。
又曰：凡养老，有虞氏以燕礼，夏后氏以飨礼，殷人以食礼，周人脩而兼用之。
又曰：六十养於国，七十养於学，八十拜君命，一坐再至。
又曰：五十始衰，六十非肉不饱，七十非帛不暖。
又曰：五十杖於家，六十杖於乡，七十杖於国，八十杖於朝。
《毛诗》曰：执子之手，与子偕老。
又曰：酌以大斗，以祈黄耇，黄耇鲐背，以引以翼。
《左传》曰：烛之武对郑伯曰：臣之壮也，犹不如人，今老矣，无能为，［事具游说篇。］
又曰：晋悼大夫［《太平御览》三百八十三作夫人。］食舆人，绛县人或年长矣，使问之年，曰：臣小人也，不知纪年，臣生之岁，正月甲子朔，四百有四十五甲子矣，其年［御览作季。］於今三之一也，使问诸师旷，曰：七十三矣。
《论语谶》曰：尧舜游首山，观河渚，乃有五老游河渚，曰：河图将浮，五老飞为流星，上入昴。
《国语》曰：昔卫武公年九十有五，警於国曰：苟在朝者，无谓我老耄而舍我也，必恭恪於朝，朝夕以警戒我，闻一二之言，必诵志而纳之，以训导我。
《周书》曰：文王召太子发曰：呜呼，我身老矣，吾语汝，我所保与守，守之哉，传之子孙，［事具帝王部。］
《尚书·中候》曰：齐桓公封禅，谓管仲曰：寡人日暮，仲父年艾。
《尸子》曰：汤问伊尹曰：寿可为耶，伊尹曰：王欲之则可为，弗欲则不可为也。
《孟子》曰：伯夷避纣，居北海之滨，闻文王作，兴曰：盍归乎来，吾闻西伯善养老者，太公避纣，居东海之滨，闻文王作，兴曰：盍归乎来，吾闻西伯善养老者，二老者，天下之大老也。
《战国策》曰：昔者秦魏为与国，齐楚约攻魏，魏使人求救於秦，冠盖相望，秦救不出，魏人有唐且者，年九十馀，谓魏王曰：老臣请西说秦，令兵出，可乎，曰：敬诺，遂约车遣之，且说秦王，秦王遂发兵救之。
《史记》曰：秦始王谓王翦曰：将军老矣，何怯也。
又曰：武帝使使，束帛加璧，安车驷马，迎申公，至见天子，天子问治乱事，申公时已年八十馀矣。
又曰：伏生，秦博士，孝文欲求治尚书，天下无有，闻伏生能治，欲召之，是时伏生老不能行，诏晁错往受之。
《韩诗外传》曰：齐桓公见亩丘人曰：叟年几何，对曰：臣年八十三矣，公曰：美哉寿也。
又曰：楚丘先生，被蓑带索，见孟尝君，孟尝君曰：先生老矣，春秋高矣，多遗忘矣，何以教文，先生曰：恶将我使而老哉，使我投石拔距乎，追车赴马乎，吾则将死，何暇老哉，将使我深计而远谋乎，设精神而决嫌疑，吾乃始壮矣，何老之有。
《说苑》曰：楚文王伐郑，使王子革子露车，二子出游，老人载畚从乞焉，不与，搏而夺之畚。
《汉书》曰：冯唐以老为郎，文帝辇过，问曰：父老何自为郎。
又曰：张苍口中无齿，饮乳，妻妾以百数，曾孕者不复幸，年百馀岁乃卒。
又曰：张安世荐苏武明习故事，奉使不辱，宣帝以武著节老臣，令朝朔望，号称祭酒。
《东观汉记》曰：马援年六十二，请击五溪蛮，帝愍其老，未许，援曰：臣尚能被甲上马，帝令试之，援据鞍顾盻，以示可用，帝笑曰：矍铄哉是翁，遂遣援，［事具武部将帅篇。］
《续汉书》曰：民年七十者，授之以玉杖，餔之以糜粥，玉杖长九尺，端鸠饰，鸠，不噎之鸟也，欲老人不噎也。
又曰：仲秋祠老人星于国南郊。
《神仙传》曰：淮南王安好道术，八公诣门，门者见垂白，不进，八公皆化成童子，色如桃花，门吏白王，王迎之，登思仙之台，八公还成老人，授之要道。
《世说》曰：顾悦与简文同年而早白，简文问曰：卿何以先老，答曰：蒲柳之姿，望秋而落，松柏之姿，隆冬转茂。
《濑乡记》曰：老聃计其年纪，时已一百馀，聃无老耄之貌也。
《述异记》曰：尹雄年九十，左鬓生角，长寸半。
【诗】魏应璩诗曰：古有行道人，陌上见三叟，年各百馀岁，相与锄禾莠，住车问三叟，何以得此寿。
又新诗曰：少壮面目泽，长老颜色粗，粗丑人所恶，拔白自洗苏。
魏阮瑀诗曰：白发随栉坠，未寒思厚衣，四支易懈倦，行步益疏迟，常恐时岁尽，魂魄忽高飞，自知百年后，堂上生旅葵，晋张载诗曰：气力渐衰损，鬓发终以皓，昔为春月华，今为秋日草。
晋陆机诗曰：软颜收红蕊，玄鬓吐素华，冉冉逝将老，咄咄奈老何。
梁范泰诗曰：在生竟何豫，未云倏已老，华发飘悴容，苦虑栖怀抱，畴昔少年时，皆以归大造。
梁简文帝诗曰：昔类红莲草，自玩［原讹阮，据冯校本改。］渌池边，今如白华树，还悲明镜前。
梁孔焘老诗曰：盛年歌吹日，顾步惜容仪，一朝衰朽至，星星白发垂。
【表】梁沈约致仕表曰：徒以桑榆无几，时制行及，不朝之礼，忽在今辰，使反身敝庐，待终穷巷，臣又闻之，悬车散发，其来旧矣，昔广德请骸，义在量力，二疏知止，惧贻后悔，数年以来，稍就尽竭，气力衰耗，不自支持，若蒙天地大恩，造物洪施，拯其隆满之切，救其害盈之灾，譬彼日昃，假荣终朝，踟蹰夕景，少观盛化，宅壤归泉，自无云几，祈仁仰泽，事止寸阴。
梁王僧孺为韦雍州致仕表曰：一旦攀附，遂无涯限，排云矫汉，飞□待翼，陆离蝉组，照灼潘旗，受脤推毂，执珪奉酎，变狭室於高门，改小冠於侯服，况复还周纽其六印，归齐列其五鼎，常惧轮轻载积，基薄墉高，器覆危倾，人指鬼瞰，老与年并，疾随衰及，涂遥齿截，漏迫锺鸣，高舂之景一斜，不周之风忽至，菌蟪夕阴，倏驶无几，堇蕣朝采，飘零已及，仰朱阙而掩涕，向濛谷而自悲，岂复式瞻拱默，仰接锺鼓，傥帷盖未亲，东岳稍驻，击壤鼓腹，其赐犹多。
周王裒为库狄峙致仕表曰：俯音赴曲，操终则外，倾身举重，力殚斯毙，何者，日暮途远，前哲所以告归，漏尽载驰，昔贤以之知退，陈徐陵为王仪同致仕表曰：尺波归海，恒叹不居，爝火为薪，犹悲假续，况复星回日薄，通人有乞老之言，锺鸣漏尽，前史有夜行之诫，五陵鼎族，家传轩冕，四姓乡侯，荣由恩泽，虽虚名靡实，世官非才，年力方彊，虽不能辞退，今三元肇庆，六吕司春，得奉万寿之杯，豫参百辟之礼，便释朝衣，谨遵初服，方同孔光之杖，载游户庭，广德之车，方悬私馆。
【疏】后汉班超上疏曰：蛮夷之俗，畏壮侮老，臣超犬马齿耄，常恐年衰，奄忽僵仆，孤魂弃捐，自以寿终屯部，诚无所恨，但原生入玉门关，不敢望封酒泉郡。
又曰：［又曰以下，明本无，冯校本云，此一段宋本有之，然辞义实不属，语亦不可解，今按其文义，盖赋名实，疑自他篇窜入者，俟考。］其诚无徵名实，赋以言行，具可扬伦，上方委我朝杰，搜材儒门，若取火于燧，求玉于昆，且知人则哲，永矢不谖，询乎誉则汝察乎德，摭其实则明试以言，夫名，实之宾，实者名立，正先修名以责实，亦徵言而考行，假使贤愚纷纠，是非交竞，用舍不杂於薰莸，妍蚩岂逃乎龟鉴，若畴离祉，驯致其令，则傅说感於殷聪，驩兜迷於尧圣，原夫未分陶璧，尚混齐竽，议沓人口，声喧路隅，乍好丹以非素，罕恶紫之夺朱，争笐容於磻木，指彻瑕於瑾瑜，及夫举直措枉，削繁省芜，转衡用心，既不畏於狂絜，取贤□厦，求智又侔於炙輠，信垂拱而仰成，亦奚为而不可，懿其恭树桃李，假翼鹓鸾，仰春夏而延阴，面挟而遂转，然后实无所蔽其迹，名无所匿其端，是二物也，坦然可观。
