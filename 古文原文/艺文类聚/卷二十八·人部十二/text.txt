<strong>游览</strong>
◇游览
《家语》曰：孔子北游，登农山，子路子贡颜回侍，孔子四望，喟然叹曰：二三子各言尔志。
《穆天子传》曰：天子遂袭昆仑之丘，游轩辕之宫，眺望锺山之岭，玩帝者之宝。勒石王母之山，纪迹玄圃之上，乃取其嘉木艳草，奇鸟怪兽，玉石珍瑰之器，重膏银烛之宝。
又曰：天子北昇于舂山之上，以望四野，舂山是惟天下之高山也，天子五日观于舂山之上。
《史记》曰：始皇三十七年，上会稽山，望于南海，立石刻，颂秦德，还过吴，从江乘渡，傍海上，北至琅邪。
又曰：太史公登会稽山，探禹穴，登姑苏，望五湖。
《庄子》曰：庄子与惠子游濠梁之上，《庄子》曰：儵鱼出游从容，是鱼乐也，惠子曰：子非鱼，焉知鱼之乐也，《庄子》曰：子非我，焉知吾不知鱼之乐也。
《楚辞》曰：览冀州兮有馀，横四海兮焉发。
又曰：登昆仑兮四望，心飞杨兮浩荡，日将暮兮怅忘归，遗极浦兮悟怀。
《韩诗外传》曰：齐景公游於牛山，而北望齐曰：美哉国乎，郁郁蓁蓁。
《淮南子》曰：所谓乐者，游云梦，陟高丘，耳听九韵六茎，口味煎熬芬芳，驰骋夷道，钓射鹔鹴，之谓乐乎。
《战国策》曰：昔楚王登彊台而望崇山，左江右湖，以临方湟，［冯校本作淮。］其乐忘死。
《说苑》曰：齐景公游海上，乐之，六月不归。
又曰：楚昭王欲之荆台游，司马子綦进谏曰：荆台之游，左洞庭之波，右彭蠡之水，南望猎山，下临方淮，其乐使人遗老而忘死。
《新序》曰：晋平公游西河，中流而叹曰：嗟乎，安得贤士，与共此乐乎。
《列女传》曰：楚昭王燕游，蔡姬在左，越姬参乘，王亲乘驷以逐，登附庄之台，以望云梦之囿，乃顾谓二女曰：乐乎，吾原与子生若此。
《世说》曰：过江诸人，每暇日，辄相要出新亭，藉卉饮宴，周侯中坐而叹曰：风景不殊，举目有江河之异。
【诗】古诗曰：青青陵上柏，磊磊涧中石，人生天地间，忽如远行客，驱车策驽马，游戏宛与洛，长衢罗夹巷，王侯多第宅，两宫遥相望，双阙百馀尺，极宴娱心意，戚戚何所迫。
魏文帝在孟津诗曰：良辰启初节，高会构欢娱，清歌发妙曲，乐正奏笙竽，曜灵忽西迈，炎烛继望舒，翊日浮黄河，长驱旋邺都。
又铜雀园诗曰：朝游高台观，夕宴华池阴，大酋奉甘醪，兽人献嘉禽，齐倡发东舞，秦筝奏西音，飞鸟翻翔舞，悲鸣集北林，乐极哀情来，憀恨摧肝心。
又於清河作诗曰：方舟戏长水，澹澹自浮沉，弦歌发中流，悲风漂馀音。
魏王粲诗曰：悠悠涉荒路，靡靡我心愁，四望无烟火，但见林与丘，城郭生榛棘，蹊径无所由，萑蒲竟广泽，葭苇夹长流，游客多悲伤，泪下不可收，朝入谯郡界，旷然消人忧，诗人美乐土，虽客犹原留。
又诗曰：日暮游西园，冀写忧思情，曲池扬素波，列树敷丹荣，上有特栖鸟，怀春向我鸣。
又诗曰：吉日简清时，从君出西园，方轨策良马，并驱厉中原，北临清漳渚，西看柏杨山，回翔游广囿，逍遥波水间。
又诗曰：列车息众驾，相伴绿水湄，幽兰吐芳烈，芙蓉发红晖，百鸟何缤翻，振翼群相追，投网引潜鲤，强弩下高飞，白日已西迈，欢乐忽忘归。
魏陈琳诗曰：高会时不娱，羁客难为心，{殷心}怀从中发，悲感激清音，投觞罢欢坐，逍遥步长林，萧萧山谷风，黯黯天路阴，惆怅忘旋反，歔欷涕霑襟。
又诗曰：节运时气舒，秋风凉且清，闲居心不娱，驾言从友生，翱翔戏长流，逍遥登高城，东望看畴野，回顾览园庭，嘉木凋绿叶，芳草纤红荣，骋哉日月逝，年命将西倾，建功不及时，锺鼎何所铭，收念还房寝，慷［原作恍，据冯校本改。］慨咏坟经，庶几及君在，立德垂功名，晋陆机遨游出西城诗曰：遨游出西城，按辔循都邑，逝物随节改，时风肃且熠，迁化有常然，盛衰自相袭，靡靡年时改，苒苒老已及，行矣勉良图，使尔脩名立。
晋枣据诗曰：矫足登云阁，相伴步九华，徙倚凭高山，仰攀桂树柯，延首观神州，回精眄曲阿，芳林挺脩幹，一岁再三花，何以济不朽，嘘吸漱朝霞，重岩吐神氵霤，倾觞挹涌波，恢恢大道间，人事足为多。
晋张载登成都白菟楼诗曰：重城结曲阿，飞宇起层楼，累栋出云表，峣蘖临太虚，高轩启朱扉，回望畅八隅，西瞻岷山岭，珪瓘似荆巫，蹲鸱蔽地生，原隰殖嘉蔬，虽遇尧汤世，民食恒有馀，郁郁小城中，岌岌百族居，街术纷绮错，高甍夹长衢，借问杨子舍，想见长卿庐。
晋陆冲诗曰：命驾遵长涂，绵邈涂难寻，我行一何艰，山川阻且深，洿泽无夷轨，重峦有曾阴，零雨淹中路，玄云蔽高岑，俯悼孤行兽，仰叹偏翔禽，空谷回悲响，流风漂哀音。
又诗曰：肆观野原外，放心希大和，景岳造天汉，丰林冒重阿，清芬乘风散，艳藻映渌波。
宋江夏王义恭登景阳楼诗曰：丹墀设金屏，瑶榭陈玉床，温宫冬开燠，清殿夏含霜，弱蕊布遐馥，轻叶振远芳，弥望少无际，肆睇周华疆，象阙对驰道，飞廉瞩方塘，邸寺送晖曜，槐柳自成行，通川溢轻舻，长术盈方箱，顾此爝火微，胡颜厕天光。
又彭城戏马台集诗曰：骋骛辞南京，弭节憩东楚，懿蕃重遐望，兴言集僚侣，于役未云淹，时迁变淳暑，眷恋江水流，回首独延伫。
宋袁淑登宣城郡诗曰：怅焉讯旧老，兹前乃楚居，十代阙州记，百祀绝方书。
宋颜延之罢郡还与张湘川登巴陵城楼诗曰：江汉分楚望，衡巫奠南服，三湘沦洞庭，七泽蔼荆牧，凄矣自远风，伤哉千里目，万古陈往还，百代劳起伏。
又登景阳楼诗曰：风观要春景，月榭迎秋光，沿波被华若，随山茂贞芳。
宋鲍昭行乐［本集作药。］至城东桥诗曰：迅风首旦发，平路寒飞尘，扰扰游官子，营营市井民，怀金近从利，抚剑远辞亲，争知万里途，各事百年身。
宋谢瞻游西池诗曰：逍遥越郊肆，原言屡经过，回阡被陵阙，高台眺飞霞，惠风荡繁囿，白云屯曾阿，褰裳顺兰沚，徙倚引芳柯，美人愆岁月，迟暮独如何。
宋谢灵运晚出西射堂诗曰：步出西掖门，遥望城西岑，连障叠巘崿，青翠杳深沉，晓霜枫叶丹，夕曛岚气阴，节往慼不浅，感来恨已深，羁雌恋旧侣，迷鸟怀故林，含情尚劳爱，如何离赏心，抚镜华缁宾，［《文选》二十二作鬓。］揽带缓促衿，安排徒空言，幽独赖鸣琴。
又登池上楼诗曰：殉禄反穷海，卧痾对空林，倾耳聆波澜，举目眺岖嵚，初景革绪风，新阳改故阴，池塘生春草，园柳变鸣禽，索居易永久，离群难处心，持操岂独古，无闷徵於今。
又登江中孤屿诗曰：江南倦历览，江北旷周旋，怀新道转回，寻异景不延，乱流趋孤屿，孤屿媚中川，云日相晖映，空水共澄鲜，表灵物莫赏，蕴真谁为传。
又东山望海诗曰：开春献初岁，白日出悠悠，荡志将愉乐，瞰海庶忘忧，策马步兰皋，緤控息椒丘，采蕙遵大薄，搴若履长洲，白华缟阳林，紫虈晔春流，非徒不弭忘，览物情弥遒，萱苏始无慰，寂寞终可求。
又初往新安至桐庐口诗曰：絺绤虽凄其，授衣尚未至，感节良已深，怀古徒役思，不有千里棹，孰申百代意，远协尚子心，遥得许生忌，既及冷风善。又即秋水駚，江山共开旷，云日相照媚，景夕群物清，对玩咸可喜。
宋谢庄游豫章西山观洪崖井诗曰：幽原平生积，野好岁月弥，舍簪神区外，整褐灵乡垂，林远炎天隔，山深白日亏，游阴腾鹄岭，飞清起凤池，隐暧松霞被，容与涧烟移，将遂丘中性，结驾终在斯。
齐谢朓和徐勉出新林渚诗曰：宛洛佳遨游，春色满皇州，结轸青郊路，回瞰沧江流，日华川上动，风光草际浮，桃李成蹊径，桑榆荫道周。
又游东田诗曰：戚戚苦无悰，携手共行乐，寻云陟累榭，随山望菌阁，远树暧芊芊，山烟纷漠漠，鱼戏新荷动，鸟散馀花落，不对芳春酒，还望青山郭。
梁简文帝仰和卫尉新渝侯巡城口号诗曰：帝景风雨中，层阙烟霞浮，玉署清馀热，金城含暮秋，水光凌却敌，槐影带重楼。
又薄晚逐凉北楼回望诗曰：平衢望如掌，曾雉暧相连，断云留去日，长山减半天，戏凫乘洑下，渔舟冒浪前。
又大同八年秋九月诗曰：大君重九节，下辇上林中，酒阕嘉宴罢，车骑各西东，时余守西掖，脂车归北宫，车分独坐道，扇拂冶城风，落照巉中满，浮烟槐外通，长乐含初紫，安榴坼晚红。
又大同九年秋七月诗曰：高楼辟左扇，回望依兰桡，晚风飖飏来，落照参差好。
又登锦壁诗曰：孙生酸枣寺，王子枝江楼，何如登石镜，因闲犹豫游。
又应令诗曰：蠡浦急兮川路长，白云重兮出帝乡，平原忽兮远极目，江甸阻兮羁心伤，树庐岳兮高且峻，瞻泒水兮去泱泱，远烟生兮含山势，风散花兮传馨香，临清波兮望石镜，瞻鹤岭兮睇仙装，望邦畿兮千里旷，悲遥夜兮九回肠，顾龙楼兮不可见，徒送目兮泪霑裳。
梁元帝出江陵县还诗曰：游鱼迎浪上，雊雉向林飞，远村云里出，遥舡天际归。又诗曰：朝出屠羊县，夕反仲宣楼，水满还侵岸，沙尽稍开流。
又登江州百花亭怀荆楚诗曰：目极才千里，何由望楚津，落花洒行路，垂杨拂砌尘，柳絮飘春雪，荷珠漾水银，试酌新清酒，遥劝阳台人。
梁昭明太子示云麾弟诗曰：白云飞兮江上阻，北流分兮山风举，山万仞兮多高峰，流九派兮饶汪渚，上岧峣兮乃逼天，下微濛兮后兴雨，实览历兮此名地，故遨游兮兹胜所，尔登涉兮一长望，理化顾兮忽忆予，想玉颜兮在目中，徒踟蹰兮增延伫。
梁沈约登高望春诗曰：登高眺京洛，街巷何纷纷，回首望长安，城阙郁盘桓，齐童蹑珠履，赵女杨翠翰，春风摇杂树，葳蕤绿且丹，宝瑟玫瑰柱，金羁玳瑁鞍，淹留宿下蔡，置酒过上兰，日出照钿黛，风过动罗纨。
又秋晨羁怨望海思归诗曰：分空临澥雾，披远望沧流，八桂暧如画，三桑眇若浮，烟极希丹水，月表望青丘。
梁刘孝威登覆舟山望湖北诗曰：紫川通太液，丹岑联少华，堂皇更隐映，松灌杂交加，荇浦浮新叶，渔舟绕落花，浴童争浅岸，漂女择平沙，极望伤春目，回车归狭邪。
又出新林诗曰：芒山眡洛邑，函谷望秦京，遥分承露掌，远见长安城，故乡已可识，游子必劳情，雾罢前村见，风息涌川平，坐观暮潮落，渐见夕烟生，无由一羽化，徒想风御轻。
梁刘孝标江州还入石头诗曰：鼓枻浮大川，延睇洛城观，洛城何郁郁，杳与云霄半，前望苍龙门，斜瞻白鹤馆，槐垂御沟道，柳缀金隄岸，迅马晨风趋，轻舆流水散，高歌梁尘下，瑟荆禽乱，我思江海游，曾无朝市玩，忽寄灵台宿，空轸及关叹，仲子入南楚，伯鸾出东汉，何能栖树枝，取毙王孙弹。
梁萧子范东亭极望诗曰：晚流稍东急，暝景促西晖，水鸟衔鱼望，莲舟拂芰归，郊原共超远，林野杂依菲，从君采萝葛，宁复想轻肥。
梁萧子晖应教使客春游诗曰：上林看草色，河桥望日晖，洛阳城闭晚，金鞍横路归。
梁萧子云落日郡西斋望海山诗曰：渔舟暮出浦，汉女采莲归，夕云向山合，水鸟望田飞，蝉鸣早秋至，蕙草无芳菲，故隐天山北，梦想日依依。
梁吴筠登锺山宴集望西静坛诗曰：客思何以缓，春郊满初律，高车陆离至，骏骑差池出，宝碗汎莲花，珍杯食竹实，才胜商山四，文高竹林七，复望子乔坛，金绳蕴绿帙，风云生屋宇，芝英被仙室，方随凤皇去，悠然驾白日。
又迎柳吴兴道中诗曰：团团日西靡，客念已蹉跎，长风倒危叶，轻练网寒波，白云光采丽，青松意气多，所言饱恩德，忘我北山萝。
梁庾肩吾登城北望诗曰：誓师屠六郡，登城望九颙，山沉黄雾里，地尽黑云中，霜戈曜垅日，哀笳断寒风。
又和卫尉新渝侯巡城口号诗曰：维城寄右戚，巡警属勤王，南瞻通灞岸，北眺指横芒，入汉飞延阁，临云出建章，步逐天津远，城随秋夜长，露槐落金气，风寮上巉凉。
又暮游山水赋韵得碛应令诗曰：馀春属清夜，西园恣游历，入径转金舆，开桥通画鹢，细藤初上楥，新流渐涵碛，云峰没城柳，电影开岩壁。
又和晋安王薄晚逐凉北楼回望诗曰：向夕纷喧屏，追凉飞观中，树隐临城日，窗含度水风，遥天如接岸，远帆似凌空，陪文惭宋玉，徒等侍兰宫。
梁王僧孺落日登高诗曰：凭高且一望，目极不能舍，东北指青门，西南见白社，轸轸河梁上，纷纷渭桥下，争利亦争名，驱车复驱马，宁访蓬蒿人，谁怜寂寞者。
又至牛渚忆魏少英诗曰：枫林暧似画，沙岸静如扫，空笼望玄石，回斜见危岛，绿草间游蜂，青葭集轻鸨，徘徊洞初月，侵淫溃春涝，非原岁物华，徒用风光好。
梁王筠和卫新渝侯巡城诗曰：阊阖暧已昏，钩陈杳将暮，栖鸟城上反，晚雀林中度，阁道趋文昌，禁兵连武库，铜乌迎早风，金掌承朝露，罘罳分晓色，睥睨生秋雾。
梁刘绥和晚日登楼诗曰：所以登台榭，正重接烟霞，长虹触栏断，归鸟避空斜，俯巢窥瞑宿，临树摘高花，百雉时方晚，九层光尚赊。
梁宗懔和岁道寒望诗曰：旅骑出平原，钲铙遍野喧，接里开都邑，连车驻小门，稻车回故坞，猎马转新村，古碑空戴石，山龛未上幡，所言春不至，未有桃花源。
北齐刘逖秋朝野望诗曰：驻车凭险岸，飞盖历平湖，菊寒花稍发，莲秋叶渐枯，向浦低行雁，排空转噪乌，若将君共赏，何处减城隅。
陈阴铿和登百花亭怀荆楚诗曰：江陵一柱观，寻阳千里潮，风烟望似接，川路恨成遥，落花轻未下，飞丝断易飘，藤长还依格，荷生不避桥，阳台可忆处，唯有暮将朝。
又登武昌岸望诗曰：游人试历览，旧迹但丘墟，巴水萦非字，楚山断类书，荒城高仞落，古柳细条疏，湮芜遂若此，当不为能居。
又和侯司空登楼望乡诗曰：怀土临霞观，思归想石门，瞻云望鸟道，对柳忆家园，寒田获里静，野日烧中昏，信美今何益，伤心自有源。
陈张正见游龙首城诗曰：关外山川阔，城隅尘雾浮，白云凝绝岭，沧波间断洲，四面观长薄，千里眺平丘，河津无桂树，樽酒自淹留。
又随江总秋日登广州城南楼诗曰：秋城韵晚笛，危榭引清风，远气疑埋剑，惊禽似避弓，海树一边出，山云四面通，野火初烟细，新月半轮空，塞外离群鸟，颜鬓早如蓬，徒怀建邺水，复想洛阳宫，不及孤飞雁，独在上林中。
【赋】后汉班彪游居赋曰：夫何事於冀州，聊讬公以游居，历九土而观风，亦惭人之所虞，遂发轸於京洛，临孟津而北厉，想尚甫之威虞，号苍兕而明誓，既中流而叹息，美周武之知性，谋人神以动作，享乌鱼之瑞命，瞻淇澳之园林，美绿竹之猗猗，望常山之瓘瓘，登北岳而高游，嘉孝武之乾乾，亲饰躬於伯姬，建封禅於岱宗，瘗玄玉於此丘，遍五岳与四渎，观沧海以周流，鄙臣恨不及事，陪后乘之下僚，今匹马之独征，岂斯乐之足娱，且休精於敝邑，聊卒岁以须臾。
魏陈王曹植节游赋曰：览宫宇之显丽，实大人之攸居，建三台於前处，飘飞陛以凌虚，连云阁以远径，营观榭於城隅，亢高轩以迥眺，缘云霓而结疏，仰西岳之崧岑，临漳滏之清渠，观靡靡而无终，何眇眇而难殊，亮灵后之所处，非吾人之所庐，於是仲春之月，百卉丛生，萋萋蔼蔼，翠叶朱茎，竹林青葱，珍果含荣，凯风发而时鸟讙，微波动而水虫鸣，感气运之和润，乐时泽之有成，遂乃浮素盖，御骅骝，命友生，携同俦，诵风人之所叹，遂驾言而出游，步北园而驰骛，庶翱翔以写忧，望洪池之滉漾，遂降集乎轻舟，沉浮蚁於金罍，行觞爵於好仇，丝竹发而响厉，悲风激於中流，且容与以尽观，聊永日而忘愁，嗟羲和之奋策，怨曜灵之无光，念人生之不永，若春日之微霜，谅遗名之可纪，信天命之无常，愈志荡以淫游，非经国之大纲，罢曲宴而旋服，遂言归乎旧房。
又感节赋曰：携友生而游观，尽宾主之所求，登高墉以永望，冀销日以忘忧，欣阳春之潜润，乐时泽之惠休，望候雁之翔集，想玄鸟之来游，嗟征夫之长勤，虽处逸而怀愁，惧天河之一回，没我身乎长流，岂吾乡之足顾，恋祖宗之灵丘，惟人生之忽过，若凿石之未曜，慕牛山之哀泣，惧平仲之我笑，折若华之翳日，庶朱光之长炤，原寄躯於飞蓬，乘阳风而远飘，亮吾志之不从，乃拊心以叹息，青云郁其西翔，飞鸟翩而上匿，欲纵体而从之，哀予身之无翼，大风隐其四起，扬黄尘之冥冥，野兽惊以求群，草木纷其扬英，见游鱼之涔灂，感流波之悲声，内纡曲而潜结，心怛惕以中惊，匪荣德之累身，恐年命之早零，慕归全之明义，庶不忝乎所生。
魏杨脩节游赋曰：尔乃息偃暇豫，携手同征，游乎北园，以娱以逞，钦太皞之统气，乐乾坤之布灵，诞烟煴之纯和，百卉挺而滋生，谷风习以顺时，桡百物而有成，行中林以彷徨，玩奇树之抽英，或素华而雪朗，或红彩而发赪，绿叶幽蒂，紫柯朱茎，杨柳依依，锺龙蔚青，纷灼灼以舒葩，芳馥馥以播馨，嗟珍果之丛生，每异类而绝形，禀冲和以固植，信能实而先荣，於是回旋详观，目周意倦，御于方舟，载笑载言，仰溯凉风，俯濯纤腕，极欢欣以从容，乃升车而来反。
【叹】晋石崇思归叹曰：登城隅兮临长江，极望无涯兮思填胸，鱼瀺灂兮鸟缤翻，泽雉游枭兮戏中园，秋风厉兮鸿雁征，蟋蟀嘈嘈兮晨夜鸣，落叶飘兮枯枝竦，百草零兮覆畦垅，时光逝兮年易尽，感彼岁暮兮怅自愍，廓羁旅兮滞野都，原御北风兮忽归徂，惟金石兮幽且清，林郁茂兮芳卉盈，玄泉流兮萦丘阜，阁馆萧寥兮荫丛柳，吹长笛兮弹五弦，高歌凌云兮乐馀年，舒篇卷兮与圣谈，释冕投绂兮希彭聃，超逍遥兮绝尘埃，福亦不至兮祸不来。
【书】魏应璩与满公琰书，徒恨宴乐始酣，白日倾夕，骊驹就驾，意不宣展，追惟耿介，迄于明发，適欲遣书，会承来命，知诸君子，复有漳渠之会，西有伯阳之观，北有旷野之望，高榭翳朝云，文禽蔽绿水，沙场夷敞，清风肃穆，是泉台之乐也，得无流而不反乎，適有事务，须自经营，不获侍坐，良增悒悒。
又与从弟君胄书曰：间者北游，喜欢无量，登芒济河，旷若发蒙，风伯扫除，雨师洒道，按辔清路，周望山野，亦既至止，酌彼春酒，接武茅茨，栋过大厦，献寸肴脩，味逾方丈，逍遥陂塘之上，吟咏花柳之下，结春芳以崇珮，折若华以翳日，弋下高云之鸟，饵出深川之鱼，蒲菹赞善，便螺称妙，何其乐哉，虽仲尼忘味於虞韶，楚人流遯於荆台，无以过也，班嗣之书，信不虚矣，未还京都，块然独处，营宅滨洛，困於嚣尘，思乐汶上，发于寤寐，昔伊尹辍耕，郅惲放羊，思致君於有虞，济蒸民於涂炭，而吾方欲执耒於山阳，沉缗於丹水，知其不如古人远矣，然山甫不贪天地之乐，曾参不慕晋楚之富，亦其志也。
