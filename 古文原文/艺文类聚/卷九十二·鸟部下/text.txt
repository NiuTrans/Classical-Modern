<strong>乌鹊雀燕鸠鸱反舌仓庚鹪鹩啄木鸳鸯鵁鶄鸂鶒白鹭鸊鹈鸥鹏精卫翡翠服鸟</strong>
◇乌
《尔雅》鸢乌丑，其飞也翔。
又曰：鸀，［浊。］山乌。
又曰：燕白脰乌。
《春秋运斗枢》曰：摇星散为乌。
《广志》曰：乌有白颈乌。
《毛诗》曰：具曰予圣，谁知乌之雌雄，［时若臣贤愚，適同如乌也。］
又曰：瞻乌爰止，于谁之屋，［集富人之屋也。］
又曰：弁彼鸒斯，归飞提提，［雅乌，一曰鵯居。］
《左传》曰：楚子元以车六百乘伐郑，诸侯救郑，楚师夜遁，郑人将奔桐丘，谍告曰：楚幕有乌，乃止。
又曰：晋侯伐齐，齐师夜遁，师旷告晋侯曰：乌鸟之声乐，齐师其遁，［鸟乌得空营，故乐。］
叔向告晋侯曰：城上有乌，齐师其遁。
《春秋元命苞》曰：火流为乌，乌孝鸟，何知孝鸟，阳［阳上疑有脱文。］精，阳天之意，乌在日中，从天，以昭孝也。
太公《六韬》曰：武王登夏台，以临殷民，周公旦曰：臣闻之，爱其人者，爱其屋上乌，憎其人者，憎其馀胥。
《燕丹子》曰：燕太子丹质於秦，秦王遇之无礼，不得意，欲归，秦王不听，谬言曰：令乌白头，马生角，乃可，丹仰天叹，乌即白头，马为生角，秦王不得已而遣之。
《淮南子》曰：尧时十日并出，尧命羿仰射十日，中其九乌。
谢承《汉书》曰：广汉儒叔林，为东郡太守，乌巢於厅事屋梁，兔产於床下。
王隐《晋书》曰：虞溥为鄱阳内史，劝励学业，虽威不猛，宽裕简素，白乌集郡庭，止枣树，就执不动。
《抱朴子》曰：荧惑火精，生朱乌。
《古今注》：所谓赤乌者，朱鸟也，其所居高远，日中三足乌之精，降而生三足乌，何以三足，阳数奇也，是以有虞至孝，三足集其庭，曾参锄瓜，三足萃其冠。
徐整《三五历》曰：天地之初，有三白乌，主生众鸟。
《述征记》曰：长安灵台，有相风铜乌。
《豫章旧志》曰：太守李仪，临郡二年，白乌见南昌。
蜀李雄书曰：武皇帝雄，泰成三年，白乌赤足来翔，帝以问范贤，贤曰：乌有反哺之义，必有远人怀惠而来，果关中流民请降。
师觉授《孝子传》曰：吴叔和，犍为人，母没，负土成坟，有赤乌巢门，甘露降户。
王韶《孝子传》曰：李陶，交阯人，母终，陶居于墓侧，躬自治墓，不受邻人助，群乌衔块，助成坟。
《异苑》曰：东阳颜乌，以纯孝著闻，后有群乌衔鼓，集颜所居之村，乌口皆伤，一境以为颜至孝，故慈乌来萃，衔鼓之兴，欲令聋者远闻，即於鼓处立县，而名为乌伤，王莽改为乌孝，以彰其行迹云。
南越记曰：乌贼鱼，常自浮水上，乌见以为死，便往啄之，乃卷取乌，故谓乌贼，今雅乌化为之。
【诗】梁元帝晚栖乌诗曰：日暮连翩翼，俱向上林栖，风多前鸟驶，云暗后群迷，路远声难彻，飞斜行未齐，应从故乡返，几过入兰闺，借问倡楼妾，何如荡子啼。
梁刘孝威乌生八九子篇曰：城上乌，一年生九雏，氄毛不自暖，张翼强相呼，羽成翮备各西东，丁年赋命有穷通，不见高飞帝辇侧，远讬日轮中，尚逢王吉箭，犹婴唐羿弓，岂如变采救燕质，入梦祚昭公，流声表师退，集幕示营空，灵台已铸像，流苏时候风。
梁朱超城上乌诗曰：朝飞集帝城，犹带夜啼声，近收毛虽暖，闻弦心尚惊。
隋虞世基晚飞乌诗曰：向日晚飞低，飞飞未得栖，当为归林远，恒长侵夜啼。
【赋】梁何逊穷乌赋曰：嗟穷乌之小鸟，意局促而驯逝，声遇物而知哀，翮排空而不矫，望绝侣於霞夕，听翔群於月晓，既灭志疃制霄，遂甘夷於园沼。
【序】晋成公绥乌赋序曰：有孝鸟集余之庐，乃喟尔而叹曰：余无仁惠之德，祥禽曷为而至哉，夫乌之为瑞久矣，以其反哺识养，故为吉乌，是以周书神其流变，诗人寻其所集，望富者瞻其爰止，爱屋者及其增叹，兹盖古人所以为称，若乃三足德灵，国有道则见，国无道则隐，斯乃凤鸟之德，何以加焉，服恶鸟而贾生惧之，乌善禽而吾嘉焉，惧恶而作歌，嘉善而赋之，不亦可乎。
◇鹊
《尔雅》曰：鹊鵙丑，其飞也〈羽夋〉，［竦翅上下。］
《说文》曰：鹊知太岁之所在。
《广雅》曰：鳱鹊鹊。
《礼记》曰：季冬之月，鹊始巢。
《毛诗》曰：鹊巢，夫人之德也。
《庄子》曰：鹊上高城，危而巢於高枝之巅，城坏巢折，凌风而起，故君子之居世也，得时则义行，失时则鹊起。
又曰：庄周游于雕陵之樊，［樊，蕃也，游於栗园。］睹一异鹊，自南方来，翼七尺，目大运寸，［可回一寸。］感周之颡，而集於栗林。
《孙卿子》曰：古之王者，其政好生恶杀，乌鹊之巢，可俯而窥。
《淮南子》曰：鹊巢知风之所起。
又曰：乾鹊知来而不知往，此脩短之分也。
《盐铁论》曰：中国所鲜，外国贱之，昆山之旁，以玉璞抵乌鹊。
【诗】魏太祖武帝歌诗曰：月明星稀，乌鹊南飞，绕树三匝，何枝可依，山不厌高，海不厌深，周公吐哺，天下归心。
魏曹植魏德论讴曰：鹊之彊彊，诗人取喻，今存圣世，呈质见素，饥食苕华，渴饮清露，异于畴匹，众鸟是慕。
◇雀
《春秋运斗枢》曰：瑶光星散为雀。
《礼记》曰：季秋，雀入大水，化为蛤。
《晏子》曰：齐景公探雀鷇，鷇弱，故反之，晏子再拜贺曰：吾君有圣人之道矣，道长幼也，曾禽兽之加焉，而况人乎。
《庄子》曰：一雀过羿，羿必得之，或曰：以天下为之笼，则雀无所逃，是故殷汤以庖人笼伊尹，秦穆以五羊之皮笼百里奚。
《吕氏春秋》曰：燕雀处一屋之下，子母相哺，呴呴然其相乐也，自以为安矣，灶突决，火上，栋宇将焚，燕雀颜色不变，不知祸将及也，为人臣免燕雀之智者寡矣。
《战国策》曰：庄辛谓楚王曰：夫雀俯啄白粮，仰栖茂树，鼓翅奋翼，自以为无患与人无争也，不知夫王孙公子，左挟弹，右持摄丸，以加其颈，昼迁乎茂树，夕调酸咸矣。
《史记》曰：赵武灵王号主父，废长子章，而传国於公子何，主父游沙丘，公子章作乱，与何战败，章走趋主父，主父开受之，何遂围主父，主父饥，探雀鷇而食之，三月馀，遂饿死沙丘。
《韩诗外传》曰：夫凤皇之初起也，遥遥千里，蕃篱之雀，喔咿而笑之，及其升少阳，一屈一信，辗转云间，蕃篱之雀，超然自知不及远矣。
《太玄经》曰：明珠弹雀，费不当也。
《孔丛子》曰：邯郸民，以正月旦献雀於赵王，而缀以五采，王大悦，申叔告子从，子从曰：非先王之法，且又不令，申叔曰：何谓不令，曰：夫爵者宜受之於上，不宜取之於下，民非所得制爵也，昔虢公祈神，神赐之土田，是失国而受田之祥也，今以一国之王，受民之爵，何悦乎。
《汉武内传》曰：西王母曰：仙次药，有昆丘神雀。
《陈留耆旧传》曰：圉人魏尚，高帝时为太史，有罪系诏狱，有万头雀，集狱棘树上，拊翼而鸣，尚占曰：雀者爵命之祥，其鸣即复也，我其复官也，有顷，诏还故官。
《益部耆旧传》曰：扬宣为河内太守，行县，有群雀鸣桑树上，宣谓吏曰：前有覆车粟，此雀相随，欲往食之，行数里，果如其言。
张显折言曰：万雀不及一凤皇，众星不如一月明。
沙洲记曰：寒岭去大阳川三十里，有雀鼠同穴，雀亦如家雀，色小白，鼠亦如家鼠，色如黄虺，无尾。
《异苑》曰：任城魏肇之，初生，有雀飞入其手，占者以为封爵之祥。
《南越志》曰：曾城县多白雀，大如鸠，素质疑映。
罗含传曰：含在家时，有百雀集堂宇，此德行幽感所致。
《说苑》曰：吴王欲伐荆，有谏者死，舍人少孺子，怀丸操弹於后园，露霑衣，如是三旦，王曰：子来何霑衣如此，对曰：园有榆，上有蝉，蝉高居，悲鸣饮露，不知螳螂在其后，螳螂之知捕蝉鸣，不知黄雀在其后，臣执弹丸，欲取黄雀，不觉露霑衣。
袁山松《后汉书》曰：陈弇学尚书，躬自耕种，常有黄雀飞来，随弇翱翔。
续齐谐记曰：弘农扬宝，尝见一黄雀，为鸱枭所搏，坠於树下。又为蝼蚁所困，宝愍之，取置巾箱中养之，唯食黄花，百馀日，毛羽成，放之，朝去暮还，后忽与群雀俱来，哀鸣绕室，数日乃去，尔夕三更，宝读书未卧，有黄衣童子，向宝再拜曰：我王母使臣，为鸱枭所搏，蒙君拯济，今当使南海，不得复往，极以悲伤以白环四枚与宝曰：令君子孙絜白，位登三事，於此遂绝，宝生震，震生秉，秉生赐，赐生彪，四世为三公。
萧广济《孝子传》曰：王祥后母病，欲得黄雀炙，祥自念卒难致，须臾，忽有数千黄雀，飞入其幕。
《风土记》曰：六月东南长风，海鱼化为黄雀。
《广志》曰：安息大雀，举头高八九尺，张翅丈馀，食大麦，卵如瓮。
《东观汉记》曰：永元十三年，安息王献条支大雀。
【诗】晋傅玄诗曰：鹊巢丘城侧，雀乳空井中，居不附龙凤，常畏蛇与虫，依贤义不恐，近暴自当穷，宋鲍昭空城雀操曰：雀乳四鷇，空城之阿，朝拾野粟，夕饮清河，高飞畏鸱鸢，下飞畏网罗，诚不及青雀，远食玉山禾，犹胜吴宫燕，无罪得焚窠，赋命有厚薄，长叹欲如何。
梁沈趋咏雀诗曰：肌溥少滋腴，色浅非丹翠，不惧越王羞，宁怀秦后珥，傍檐葺寒草，循场啄馀穗，且欣大厦成，焉须鸿鹄志。
【赋】后汉曹大家大雀赋曰：大家同产兄西域都护定远侯班超，献大雀，诏令大家作赋曰：嘉大雀之所集，生昆仑之灵丘，同小名而大异，乃凤皇之匹畴，怀有德而归义，故翔万里而来游，集帝庭而止息，乐和气而优游，上下协而相亲，听雅颂之雍雍，自东西与南北，咸思服而来同。
◇燕
《尔雅》曰：燕燕乙也。
《春秋运斗枢》曰：瑶光星散为燕。
《说文》曰：燕布翅枝尾，作巢，避戊己。
《广雅》曰：玄鸟燕也。
《礼》曰：仲春之月，玄鸟至，至之日，以太牢祠于高禖。
《毛诗》曰：燕燕，卫庄姜送归妾也，燕燕于飞，差池其羽，下上其音。
又曰：天命玄鸟，降而生商，宅殷土茫茫，［大雅。］
《左传》曰：郯子云，少皞时，玄鸟氏司分者也。
又曰：吴公子札，自卫如晋，将宿於戚，［戚孙文子邑。］闻锺声曰：异哉，夫子获罪於君以在此，［文子时以戚叛。］惧有不足，而又何乐，夫子之在此也，犹燕之巢於幕上也，［言至危。］
《史记》曰：秦之先，颛顼之苗孙曰女脩，女脩织，玄鸟陨卵，女脩吞之，生大业。
又曰：临江闵王荣，坐侵庙壖为宫，上徵荣，荣诣中尉府，中尉郅都责讯王，王恐，自杀，葬蓝田，燕数万，衔土置冢上，百姓怜之。
《汉书》曰：王莽开哀帝母丁姬冢，有燕数千，衔土投其窟中。
《淮南子》曰：大厦成而燕雀相贺。
《列仙传》曰：简狄，帝喾次妃，有娀之女也，姊妹浴於玄丘之水，有玄鸟衔卵而坠，五色甚好，相与竞取，简狄得而吞之，而生，［事具符命部。］玄中记曰：千岁之燕，户北向。
《九章筭术》曰：五雀六燕，飞集衡，衡適平，［原讹卒，据冯校本改。］一雀一燕，飞而易处，则雀重而燕轻。
《茅君传》曰：句曲山上有神芝五种，第三名燕胎芝，其色紫，形如葵叶，上有燕象，如欲飞状，光明洞彻，食一株，拜为太清仙君，正一郎中。
《晋中兴书》曰：中原丧乱，乡人遂共推郄鉴为主，与千馀家俱避难於鲁国峄山，山有重险，百姓饥馑，野无生草，时或掘野鼠蛰燕而食之。
《湘中记》曰：零陵有石燕，形似燕，得雷风则飞，颉颃如真燕。
《宣城记》曰：侍中纪昌睦初生，有白燕一双出屋，既表素质，宦途亦通。
段龟龙《凉州记》曰：吕光大安三年，白燕游酒泉郡，黑燕列从。
【诗】古诗曰：思为双飞燕，衔泥巢君屋。
又曰：翩翩堂前燕，冬藏夏来见，兄弟两三人，流宕在他县。
魏明帝短歌行曰：翩翩春燕，端集余堂，阴匿阳显，节运自常，厥貌淑美，玄衣素裳，归仁服德，雌雄颉颃，执志精专，絜行驯良，衔土缮巢，有式宫房，不规自圆，无矩而方。
宋鲍昭咏双燕诗曰：双燕戏云崖，羽翮始差池，出入南闺里，经过北堂陲，意欲巢君幕，层楹不可窥，沉吟芳岁晚，徘徊韶景移，悲歌辞旧爱，衔泪觅所知，梁简文帝双燕诗曰：双燕有雌雄，照日羽差池，衔花落北户，逐蝶上南枝，桂栋本曾宿，虹梁早自窥，原得长如此，无令双燕离。
又咏新燕诗曰：新禽应节归，俱向吹楼飞，入帘惊钏响，来窗碍舞衣。
梁吴筠咏燕曰：一燕海上来，一燕高堂息，一朝相逢遇，依然旧相识，问余来何迟，山川几纡直，答言海路长，风驶飞无力。
梁庾肩吾咏檐燕曰：双燕集兰闺，双飞高复低，向户疑新箔，登巢识故泥，依朓本相贺，近幕原同栖。
又和晋安王咏燕曰：可怜幕上燕，差池弄羽衣，夜夜同巢宿，朝朝相背飞，衔泥赡乐善，相贺奉英徽，秋蝉行寂寞，恋此未辞归。
陈萧诠咏衔泥双燕诗曰：衔泥金屋外，表瑞玉筐中，学飞疑汉妾，巢幕惮吴宫，爪截还犹短，窠成新尚空，讵并零陵石，飞舞逐春风。
隋江总咏燕燕于飞应诏诗曰：二月春晖晖，双燕理毛衣，衔花弄靃靡，拂叶隐芳菲，或在堂间戏，多从幕上飞，若作仙人履，应往日南归。
隋虞世基《赋得戏燕俱宿》诗：大厦初构与云齐，归燕双入正衔泥，欲绕歌梁自舞阁，偶为仙履往兰闺，千里争飞会难并，聊向吴宫比翼栖。
【赋】晋傅咸燕赋曰：有言燕今年巢在此，明岁故复来者，其将逝，翦爪识之，其后果至焉，燕燕于飞，差池其羽，何诗人之是兴，信进止之有序，秋背阴以龙潜，春晞阳而凤举，随时宜以行藏，似君子之出处，恶焚巢之凶丑，患林野之多阻，谅鸟兽之难群，非斯人而谁与，惟里仁［原作人，据冯校本改。］之为美，讬君子之堂寓，逮来春而复旋，意眷眷而怀旧，一委身乃无口，岂改適而更赴。
晋卢谌燕赋曰：爰集崇宇，依于其荣，布窠巢之列列，孕子鷇之嘤嘤，铨先后而均哺，迈尸鸠之能平，於是族类偕长，雄雌俱逝，颉颃水湄，下上云际，嘲哳间关，倏忽漂潎，来如隼击，去若凫跇，斗建午而子指，日在戍而后憩。
晋夏侯湛玄鸟赋曰：观羽族之群类，美玄鸟之翔集，顺阴阳以出处，随寒暑而游蛰，擢翾翾之丽容，挥连翩之玄翼，挺参差之羞尾，发缁素之鲜色，及至大火西景，商风授衣，遂匿形於深穴，敛六翮而不飞，含静泊以充肌，吸至和之精粹，澹恬心以去欲，故保生而不匮，虞众物之为害，独弃林而凭人，不惊畏以自疏，永归驯而附亲，有受祥而皇祇，故遗卵而生殷，惟帝皇之嘉美，置高禖以表神，类鸾皇之知德，象君子之安仁，尔乃衔泥构巢，营居傅桷，积一喙而不已，终累泥而成屋，拾柔草以自藉，采懦毛以为蓐，吐清惠之冷音，永吟鸣而自足。
【赞】晋郭璞燕赞曰：燕燕于飞，瑞娥以卵，玄玉爰发，圣敬日远，商人是颂，咏之弦管。
【颂】晋傅统妻辛女燕颂曰：翩翩玄鸟，载飞载扬，颉颃庭宇，遂集我堂，衔泥啄草，造作室房，避彼湫隘，处此高凉，孕育五子，靡夭靡伤，羽翼既就，纵心翱翔，顾影逸豫，其乐难忘。
◇鸠
《礼记》曰：仲春之月，鹰化为鸠。
《方言》曰：鸠自关而东，周郑之郊，韩魏之都，谓之郎睪，其大者谓之鳻鸠。
《列子》曰：邯郸之人，以正月之旦，献鸠於简子，简子大愧，［列子说符作悦。］厚赏之。
《说苑》曰：枭逢鸠，鸠曰：子将安之，枭曰：我将东徙，鸠曰：子改鸣则可，不能改鸣，东徙犹恶子之声也。
《续汉礼仪志》曰：仲秋之月，县道皆案户比民，年始七十者，授之以玉杖，餔之糜粥，八十九十，礼有加赐，玉杖长九尺，端以鸠为饰，鸠者不噎之鸟也，欲老人不噎，所以爱民也。
《风俗通》曰：俗说高祖与项羽战，败於京索，遁丛薄中，羽追求之，时鸠正鸣其上，追者以鸟在无人，遂得脱，及即位，异此鸟，故作鸠杖，以赐老者。
按，少皞五鸠，鸠者聚，聚民也，周礼罗氏，献鸠养老，汉无罗氏，故作鸠杖以扶老。
《琴操》曰：舜耕於历山，思慕父母，见鸠与母俱飞鸣相哺食，益以感思，乃作歌。
《会稽典录》曰：皮延，字叔然，会稽山阴人，养母至孝，居丧，有白鸠巢庐侧，遂以丧终。
又曰：郑弘迁临淮太守，郡人徐宪，在丧致哀，白鸠巢户侧，弘举为孝廉，朝庭称为白鸠郎。
《广州先贤传》曰：顿琦，苍梧人，至孝，母丧，琦独身立坟，历年乃成，居丧逾制，感物通灵，白鸠栖息庐侧，见人辄去，见琦而留。
《搜神记》曰：京兆长安有张氏，独处室，有鸠自外入，止于床，张氏祝曰：鸠来，为我祸也，飞上承尘，为我福耶，来入我怀，鸠飞入怀，以手探之，则不知鸠之所在，而得一金带钩，是后子孙过盛，有为必偶，赀财万倍，蜀客贾至长安中，闻之，乃厚赂婢，婢窃钩以与蜀客，张氏既失钩，渐渐衰耗，而蜀客亦数罹穷厄，不为己利，或告之曰：天命也，不可以力求，於是赍钩以反张氏，张氏复昌，故关西称张氏传钩云。
又曰：沛国戴文谌，居阳城山，有神降焉，其妻疑是妖魅，神已知之，便去，遂视作一五色鸟，白鸠数十只后，有云覆之，遂不见。
【诗】魏王粲诗曰：鸷鸟化为鸠，远窜江汉边，遭遇风云会，讬身鸾凤间，天姿既否戾，受性又不闲，邂逅见逼迫，俯仰不得言。
【赋】晋傅咸班鸠赋曰：集茂树之荫蔚，登弱枝以容与，体郁郁以敷文，音邕邕而有序，情钦乐而是悦，遂笼之於前宇，尔乃饮以神泉，食之稻粱，朝憩椒涂，夕宿兰房，时连翩於庭阿，见飞燕之颉颃，慨感物而哀鸣，声楚切以怀伤，仰华林而矫翼，纷憎逝而高翔。
【讴】魏陈王曹植魏德论讴曰：班班者鸠，爰素其质，昔翔殷邦，今为魏出，朱目丹趾，灵姿诡类，载飞载鸣，彰我皇懿。
【论】魏陈王曹植令禽恶鸟论曰：昔荆之枭，将徙巢於吴，鸠遇之曰：子将安之，枭曰：将巢於吴，鸠曰：何去荆而巢吴乎，枭曰：荆人恶予之声，鸠曰：子能革子之声，则无为去荆而巢吴也，如不能革子之声，则吴楚之民，不异情也，为子计者，莫若宛颈戢翼，终身勿复鸣也。
【序】晋阮籍鸠赋序曰：嘉平中，得两鸠子，常食以黍稷，后卒为狗所杀，故作赋。
◇鸱
《春秋运斗枢》曰：玉衡星散为鸱。
《尔雅》曰：鸢乌丑，其飞也翔。
《礼记》曰：前有尘埃，则载鸣鸢，［鸢鸣则将风。］
《庄子·内篇》：鸱鸦嗜鼠，{即虫}蛆甘螮。
《盐铁论》曰：泰山之鸱，啄腐鼠於穷泽，非有害人也，今有司盗主财而食之，焉得若泰山之鸱乎。
《列仙传》曰：季仲甫夜卧床上，或为鸱鸟，后至沓县巨山上，候北风，当飞度南海，山上有罗鹰者，罗得鸱，视之仲甫也，后留更三年，自云往昆仑山。
《东观汉记》曰：马援击交趾，下潦上雾，毒气上蒸，仰视乌鸢，跕跕堕水中。
《博物志》曰：汉旧事，綦国送鸢卵，给太官。
【诗】魏刘桢射鸢诗曰：鸣鸢弄双翼，飘飘薄青云，我后横怒起，意气陵神仙，发机如惊焱，三发两鸢连，流血洒墙屋，飞毛从风旋，庶士同声赞，君射一何妍。
◇反舌
《礼记》曰：仲夏之月，反舌无声。
《左传》曰：郯子云，少皞祝鸠氏，司徒也。
《易纬通卦》［《太平御览》九百二十三卦下有验字。］曰：百舌者，反舌鸟也，能反覆其口，随百鸟之音。
《风土记》曰：祝鸠反舌也。
春秋保乾［《太平御览》九百二十三乾下有图字。］曰：江充之害，其萌反舌鸟入殿。
【诗】梁沈约侍宴咏反舌诗曰：假客不足观，遗音犹可荐，幸蒙乔树恩，得以闻高殿。
梁刘孝绰咏百舌诗曰：山人惜春暮，旭旦坐花林，复值怀春鸟，枝间弄好音，迁乔声迥出，赴谷响幽深，下听长而短，时闻绝复寻，孤鸣若无对，百啭似群吟，昔闻屡懽昔，今听忽悲今，听闻非殊异，迟暮独伤心。
梁徐悱妻刘氏听百舌诗曰：庭树旦新晴，临镜出雕楹，风吹桃李气，过传春鸟声，净写山阳笛，全作洛滨笙，注意欢留听，误令妆不成。
陈〈身甹〉使韦鼎在长安听百舌诗曰：万里风烟异，一鸟忽相惊，那能对远客，还作故乡声。
【赋】梁沈约反舌赋曰：咨玄造之大德，播含灵於无小，有反舌之微禽，亦班名於庶鸟，乏嘉容之可玩，因繁声以自表，其声也，惊诡遒囋，萦纡离乱，骈浮回合，嵒危琐散，或发曲无渐，或收音云半，既含意於将晓，亦流妍於始旦，杂沓逶迤，噭跳参差，攒娇动叶，促啭萦枝，分宫析徵，万矩千规，因风起哢，曳响生奇，对芳辰於此月，属今余之遒暮，倦城守之喧疲，爱田郊之闲素，眷春物而怀之，闻好音於庭树。
梁萧子晖反舌赋曰：彼陶嘉之盛月，气依迟於池沼，眷霏霏之花落，爱翘翘之令鸟，无荣辱之可固，弄枢机而自表，尔其声也，嘹唳罥结，郁抑萦咽，繁音琐碎，众响攒〈山截〉，或急啭赴机，或缓引趋节，或洪纤共起，或长短俱折，意疑续而更断，谓当举而忽垂，声冯林而逾厉，响因风而益危。
◇仓庚
《说文》曰：离黄，仓庚也，鸣即蚕生。
《礼记》曰：仲春之月，仓庚鸣。
《毛诗》曰：春日载阳，有鸣仓庚。
又曰：仓庚于飞，熠燿其羽。
又曰：黄鸟于飞，集于灌木。
又，绵蛮黄鸟，止于丘阿。
又曰：睍睆黄鸟，载好其音。
又曰：黄鸟，哀三良也，交交黄鸟，止于棘，谁从穆公，子车奄息。
《诗义疏》曰：黄鸟，鸝鹠也，或谓黄栗留，幽州谓之黄鸯，或谓之黄鸟，一名仓庚，一名商庚，一名鹂黄，一名楚雀，齐人谓之抟黍，关西谓之黄鸟，常椹熟时，来在桑树间，皆应节趣时之鸟，或谓之黄袍。
【赋】魏文帝莺赋曰：堂前有笼莺，晨夜哀鸣，凄若有怀，怜而赋之曰：怨罗人之我困，痛密网而在身，顾穷悲而无告，知时命之将泯，升华堂而进御，奉明后之威神，唯今日之侥倖，得去死而就生，讬幽笼以栖息，厉清风而哀鸣。
魏王粲莺赋曰：览堂隅之笼鸟，独高悬而背时，虽物微而命轻，心凄怆而愍之，日掩蔼以西迈，忽逍遥而既冥，就隅角而敛翼，眷独宿而宛颈，历长夜以向晨，闻仓庚之群鸣，春鸣翔於南甍，戴纴集乎东荣，既同时而异忧，实感类而伤情。
晋王惲妻锺夫人莺赋曰：嘉京都之莺鸟，冠群类之殊形，擢末躯於紫闼，超显御乎天庭，惟节运之不停，惧龙角之西颓，慕同时之逸豫，怨商风之我催。
◇鹪鹩
《尔雅》曰：桃虫鹪，其雌鴱，俗名巧妇。
又曰：鹪鹩剖苇，［好剖苇皮，食其虫，因名云，江东呼为芦虎，似雀，青班长尾鹪。］又曰：鸱鸮鸋窸。
《毛诗》曰：鸱鸮，周公救乱也，鸱鸮鸱鸮，既取我子，无毁我室。
《诗义疏》曰：鸱鸮似黄雀而小，啄刺如锥，取茅为窠，以麻紩之，刺紩靴悬著树枝，幽州为之鸋窸，或曰巧妇，或曰女匠，关西谓之蔑雀。
《毛诗》曰：肇允彼桃虫，［今鹪鹩是也，见诗义疏。］故《尔雅》曰：桃虫鹪也，微小黄雀，其雏化为蜩，故俗语曰：鹪鹩生蜩，焦贡《易林》，亦谓桃虫生蜩，或云布穀生子，鹪鹩养之。
《庄子》曰：鹪鹩巢林，不过一枝。
《说苑》曰：孟尝君寄客於齐王，三年不见用，客反见孟尝君曰：不知臣罪耶，君之过也，孟尝君曰：缕因针而入，不因针而急，夫子之才必薄矣，客曰：不然，臣见鹪鹩巢於苇之苕，鸿毛著之，已建之安，工女不能为，可谓完坚矣，大风至则苕折卵破者，其所讬者使然也。
【赋】晋张华鹪鹩赋曰：何造化之多端，播群形於万类，惟鹪鹩之微禽，亦摄生而受气，飞不飘飏，翔不翕习，巢林不过一枝，每食不过数粒。
◇啄木
《临海异物志》曰：啄木大如雀，啄足皆青，毛色正青，翠鸟类也，凡与啄木异种，舌长五寸，杪有刺针。
【诗】排谐集，左氏诗曰：南山有鸟，自名啄木，饥则啄树，暮则巢宿，无干於人，唯志所欲，性清者荣，性浊者辱。
晋傅玄诗曰：啄木高翔鸣喈喈，飘摇林薄著桑槐，犭便猭树间喙如锥，嘤喔嘤喔声正悲，专为万物作倡俳，当此之时，乐不可回。
◇鸳鸯
《归藏》曰：有凫鸳鸯，有雁鹔鹴。
《毛诗》曰：鸳鸯，刺幽王也，思古明王，交於万物有道，自奉养有节，鸳鸯于飞，毕之罗之，君子万年，福禄宜之。
《魏志》：文帝问周宣曰：吾梦殿屋两瓦坠地，化为鸳鸯，何也，宣对曰：后宫当有暴死者，帝曰：吾诈卿耳，宣曰：夫梦者意耳，苟以形言，便占吉凶，言未卒，黄门令奏宫人相杀。
郑氏婚礼谒文赞曰：鸳鸯鸟，雄雌相类，飞止相匹。
《列异传》曰：宋康王埋韩冯夫妻，宿夕文梓生，有鸳鸯雌雄各一，恒栖树上，晨夕交颈，音声感人。
【诗】古歌辞曰：入门时左顾，但见双鸳鸯，鸳鸯七十二，罗列自成行，音声何噰々，鹤鸣东西厢。
晋嵇叔夜诗曰：鸳鸯于飞，肃肃其羽，嗈嗈和鸣，顾眄俦侣。
又曰：婉彼鸳鸯，戢翼而游，俯吮绿藻，讬身洪流，朝翔素濑，夕栖灵洲。
【赋】梁简文帝鸳鸯赋曰：朝飞绿岸，夕归丹屿，顾落日而俱吟，追清风而双举，时排荇蒂，乍拂菱华，始临涯而作影，遂蹙水而生花，亦有佳丽自如神，宜羞宜笑复宜嚬，既是金闺新入宠，复是兰房得意人，见兹禽之栖宿，想君意之相亲。
梁元帝鸳鸯赋曰：青田之鹤，昼夜俱飞，日南之雁，从来共归，双飞兮不息，自怜兮何极，一别兮经年，相去兮几千，雄飞入玄兔，雌去往朱鸢，岂如鸳鸯相逐，俱栖俱宿，胜林鸟之同心，迈池鱼之比目，朝浮兮浪华，夜集兮江沙，萍随流而博岸，网因风而缀花，见虹梁之春色，复相鸣而戢翼，兰渚兮相依，同盛兮同衰，魂上相思之树，文生新市之机，金鸡玉鹊不成群，紫鹤红雉一生分，原学鸳鸯鸟，连翩恒逐君。
周庾信鸳鸯赋曰：卢姬小来事魏王，自有歌声足绕梁，何曾织锦，未肯挑桑，终归薄命，著罢空床，见鸳鸯之相学，还欹眠而泪落，南阳渍粉不复看，京兆新眉遂嬾约，况复双心并翼，驯狎池笼，浮波弄影，刷羽看风，共飞詹几，全开魏宫，俱栖梓树，堪是韩冯，若乃韩寿欲婚，温峤原妇，玉台不送，胡香未有，必见此之双飞，觉空床之难守。
陈徐陵鸳鸯赋曰：飞飞兮海滨，去去兮迎春，炎皇之季女，织素之佳人，未若宋王之小史，含情而死，忆少妇之生离，恨新婚之无子，既交颈於千年，亦相随於万里，山鸡映水那相得，孤鸾照镜不成双，天下真成长合会，无胜比翼两鸳鸯，观其哢吭浮沉，轻躯瀺灂，拂荇戏而波散，排荷翻而水落，特讶鸳鸯鸟，长情真可念，许处胜人多，何时肯相厌，闻道鸳鸯一鸟名，教人如有逐春情，不见临邛卓家女，祗为琴中作许声。
◇鵁鶄
《尔雅》曰：鳽，鵁鶄。
《说文》曰：鵁鶄，鳽也，一曰鵁鸕，［似凫，脚高毛冠，江东人家养之，以厌火灾。］
《异物志》曰：鵁鶄巢於高树，生子在窟中，未能飞，皆衔其翼飞也。
【赋】晋挚虞鵁鶄赋曰：有南州之奇鸟，谅殊美而可嘉，生九皋之旷泽，游江淮之洪波，既翦翼以就养，遂婉娈乎邦家，鵁鶄呈仪，若刻若画，鸾颈龟背，戴玄珥白，班毛赪膺，駮羽朱掖，青不专绀，纁不擅赤，因宛点注，希稠有適，其在水也，则巧态多姿，调节柔骨，一低一仰，乍浮乍没，或游或舞，缤翻倏忽，若乃阳故多阴，殊方相求，见水则喜，睹火而忧。
梁简文帝鵁鶄赋曰：饮三芝之淳露，食六草之英芳，似金沙之符采，同锦质之报章，红毛覆臆，翠鬛垂心，浴波泳渚，浮广戏深，临高舞翮，映浅弄音，逐馀晖而顾景，乘清吹而微吟。
◇鸂鶒
《临海异物志》曰：鸂鶒水鸟，毛有五色，食短狐，其在溪中，无毒气。
【诗】齐谢朓咏鸂鶒诗曰：蕙草含初芳，瑶池暧晚色，得厕鸿鸾影，晞光弄羽翼。
梁简文帝咏飞来鸂鶒诗曰：飞从何处来，似出上林隈，口衔长生叶，翅染昆明苔。
【赋】宋谢惠连鸂鶒赋曰：览水禽之万类，信莫丽乎鸂鶒，服昭晰之鲜姿，糅玄黄之美色，命俦旅以翱游，憩川湄而偃息，超神王以字得，不意虞人之在侧，网罗幕而云布，摧羽翮於翩翻，乖沉浮之谐豫，宛羁畜於笼樊。
◇白鹭
《尔雅》曰：鹭舂锄。
《毛诗》：周颂曰：振鹭于飞，于彼西雝。
《诗义疏》曰：鹭，水鸟也，好而絜白，谓之白鸟，齐鲁谓之舂锄，辽东乐浪吴杨谓之白鹭，楚成王时，有朱鹭，合沓飞翔，复有赤色者，旧鼓吹音乐朱鹭曲是也。
【赋】宋谢惠连白鹭赋曰：有提樊而见献，寔振鹭之鲜禽，表弗缁之素质，挺乐水之奇心。
【诗】陈苏子卿鼓吹曲朱鹭诗曰：玉山一朱鹭，容与入王畿，欲向天池饮，过绕上林飞，金隄丽羽翮，丹水浴毛衣，非贪葭下食，怀恩自远归。
◇鸊鹈
《方言》曰：野凫甚小，好没水中，南楚之人，谓之鸊鹈，大者谓之鹘蹄。
《尔雅》曰：鹈鴮鸅。
【赋】晋张望鸊鹈赋曰：余睹鸊鹈之为鸟也，形濬丛蔑，尾翮燋陋，乐水以游。随波沦跃，汎然任性，而无患也，惟鸊鹈之小鸟，讬川湖以繁育，翩舒翮以和鸣。匪窘惕於笼畜，瀺灂池沼，容与河洲，翔而不淹，集而不留，值汙则止，遇泽则游，沦潭里以衔鱼，跃浪表而相求，萃不择渠，娱不择川，随风腾起，与涛回旋，沉窜则足拨圆波，浮泳则臆排微涟，率性命以闲放，独遨逸而获全。
◇鸥
《说文》曰：鸥，水鸮也。
仓颉解诂曰：鹥，鸥也。
《山海经》曰：玄股国，其人食鸥。
《列子》曰：海上之人好鸥者，每旦之海上，从鸥鸟游，鸥鸟之至者，百数而不止，其父曰：吾闻鸥鸟皆从汝好，取来吾玩之，明日之海，鸥鸟舞而不下。
《南越志》曰：江鸥，一名海鸥，在涨海中，随潮上下，常以三月风至，乃还洲屿，颇知风云，若群飞至岸，渡海者以此为候。
【诗】梁何逊咏白鸥诗曰：可怜双白鸥，朝夕水上游，何言异栖鸟，雌住雄不留，孤飞出浦溆，独宿下沧洲，东西从此去，影响绝无由。
◇鹏
《庄子》曰：北溟有鱼，其名曰鲲，化而为鹏，鹏之背不知几千里也，怒而飞，其翼若垂天之云，是鸟也，海运将徙於南溟，南溟者，天池也，水击三千里，抟扶摇而上者九万里。
《幽明录》曰：楚文王好猎，有人献一鹰，王见爪距殊常，故为猎於云梦，毛群羽族争噬搏，此鹰瞪目远瞻云际，俄有一物，凝翔鲜白，不辨其形，鹰便竦翮而升，矗若飞电，须臾，羽堕如雪，血下如雨，有大鸟堕地，度其两翅，广数十里，时有博物君子曰：此大鹏雏也，文王乃厚赏之。
《异类传》曰：汉武帝时，西域献黑鹰，得鹏雏，东方朔识之。
【赋】晋贾彪鹏赋曰：余览张茂先鹪鹩赋，以其质微处艺，而偏於受害，愚以为未若大鹏，栖形遐远，自育之全也，此固祸福之机，聊赋之云，叹大钧之播物，启块化於天壤，嘉有鹏之巨鸟，摄元气之夸象，揭宇内之逼隘，遵四荒以汎荡。
【赞】晋阮修大鹏赞曰：跄跄大鹏，诞自北溟，假精灵鳞，神化以生，如云之翼，如山之形，海运水击，扶摇上征。
◇精卫
《山海经》曰：炎帝之女，名曰女娃，游于东海，溺而不反，是为精卫，常取西山之木石，以填东海。
【赞】晋郭璞精卫赞曰：炎帝之女，化为精卫，沉形东海，灵爽西迈，乃衔木石，以填攸害。
◇翡翠
《尔雅》曰：翠，鹬也。
仓颉解诂曰：鹬，翠别名也。
《说文》曰：翡，赤雀，翠，青雀也。
《周书》曰：成王时，苍梧献翡翠。
《孝经援神契》曰：神灵滋液，则翠羽曜。
《离骚》曰：翾飞兮翠曾，［曾举。］
又曰：翡帷翠帱。
《汉书》曰：尉佗献文帝翠鸟千。
又曰：燕刺王旦，郎中侍从，貂羽黄金附蝉，［翠羽饰冠。］
《广志》曰：翡色赤，翠色绀，皆出交州兴古县。
吴录，薛综上疏曰：日南远致翡翠，充备宝玩。
徐广车服注曰：天子辂金根车翠羽盖，皇后首饰步摇，八雀九华，加翡翠。
杨孝元［原讹先，据本书九十一卷孔雀篇改。］交趾《异物志》曰：翠鸟先高作巢，及生子，爱之，恐堕，稍下作巢，子生毛羽，复益爱之。又更下巢也。
【诗】后汉蔡邕翠鸟诗曰：庭陬有若留，绿叶含丹荣，翠鸟时来集，振翼脩容形，回顾生碧色，动摇扬缥青。
【赋】梁江淹翡翠赋曰：彼一鸟之奇丽，生金洲与炎山，映铜陵之素气，灌碧磴之红泉，敛慧性及驯心，骞赪翼与青羽，终绝命於虞人，充南賝於内府，备宝帐之光仪，登美女之丽饰，杂白玉而成文，糅紫金而为色，专妙采於五都，擅精华於八极。
【赞】晋郭璞翠赞曰：翠雀麇鸟，越在南海，羽不供用，肉不足宰，怀璧其罪，贾害以采。
◇服鸟
盛弘之《荆州记》曰：巫县有鸟，如雌鸡，其名为鸮，楚人谓之服。
【赋】汉贾谊服鸟赋曰：谊为长沙王傅三年，有服飞入谊舍，止於坐隅，服似鸮，不祥鸟也，谊既以適居长沙，长沙卑湿，谊自伤悼，以为寿不得长，而为赋以自广，其辞曰：单阏之岁，孟夏庚子，鵩集于舍，止于坐隅，貌甚闲暇，异物来萃，私怪其故，发书占之，谶言其度，曰：野鸟入室，主人将去，请问於鵩，余去何之，鵩乃叹息，口不能言，请对以臆，曰：万物变化，固无休息，斡流而迁，或推而还，沕穆无穷，胡可胜言，斯游遂成，卒被五［原讹正，据冯校本改。］刑，傅说胥靡，乃相武丁，夫祸之与福，何以纠缠，命不可说，孰知其极，云蒸雨降，纠错相纷，大钧播物，坱圠无垠，且夫天地为炉，造化为工，阴阳为炭，万物为铜，合散消息，安有常则。
汉孔臧鸮赋曰：季夏庚子，思遁静居，爰有飞鸮，集我屋隅，异物之来，吉凶之符，观之欢然，览考经书，在德为祥，弃常为妖，寻气而应，天道不逾，昔在贾生，有识之士，忌兹服鸟，卒用丧己，咨我令考，信道执真，变怪生家，谓之天神，祸福无门，唯人所求，听天任命，慎厥所脩，栖迟养志，老氏之畴，时去不索，时来不逆，庶几中庸，仁义之宅，何思何虑，自令勒剧。
