<strong>公平品藻质文</strong>
◇公平
《尚书》曰：无偏无党，王道荡荡，无党无偏，王道平平。
《左传》曰：贾季奔狄，宣子使臾骈送其帑，夷之蒐，贾季戮臾骈，臾骈之人欲尽杀贾氏以报焉，臾骈曰：不可，吾闻前志有之曰：敌惠敌怨，不在后嗣，忠之道也，夫子礼於贾季，我以其宠报私怨，无乃不可乎。
又曰：祁奚请老，晋侯问嗣焉，称解狐，其雠也，将立之而卒。又问焉，对曰：午也可，於是羊舌职死矣，晋侯曰：孰可以代之，对曰：赤也可，於是使祁午为中军尉，羊舌赤佐之，君子谓祁奚能举善矣，称其雠，不为谄，立其子，不为比，举其偏，不为党。
《礼记》曰：昔卫献公出奔，反国，及郊，将颁邑於从者而后入，柳庄曰：如皆守社稷，则孰执羁靮而从，如皆从，则孰守社稷，君反国而有私也，无乃不可乎，於是弗果颁。
又曰：天无私覆，地无私载，日月无私照，奉三无私，以劳天下。
《韩子》曰：解狐荐其雠以为相，其雠往拜谢，解狐引弓，迎而射之。
又曰：解狐与荆伯柳为怨，赵简王问於解狐曰：孰可以为上党守，对曰：荆伯柳可，赵简王曰：非子之雠乎，对曰：臣闻忠臣举贤，不避仇雠。
《说苑》曰：晋文公问於舅犯，谁可使为西河守者，对曰：虚子羔，曰：子羔非汝之仇欤，曰：君问为守者，非问臣之仇也，子羔见舅犯谢之曰：君幸赦臣之过，荐之於君，得为西河守，舅犯曰：荐子者公也，吾不以私事害公义，子其去矣，顾，吾射子矣。
《家语》曰：澹台灭明，为人公正无私。
《慎子》曰：夫投钩分财，投策分马，非以钩策为均，使得美者不知所以德，得恶者不知所以怨，此所以塞怨望也，故蓍龟所以立公言也，权衡所以立公正也，书契所以立公信也，法制礼籍，所以立公义也，凡立公所以弃私也。
《吕氏春秋》曰：荆人有遗弓者，弗肯索，曰：荆人遗之，荆人得之。又何求焉，孔子闻之曰：去其荆而可矣，老聃闻之曰：去其人而可矣，故老聃则至公得矣。
又曰：昔先圣王之治天下，必先公，公则天下平矣，有得天下者众矣，其得之必以公，其失之必以偏。
《史记》曰：邑中人民俱出猎，任安常分麋鹿雉兔，众人皆喜，曰：任少卿分则平。
又曰：陈平为社宰，分肉甚均，里父老曰：善陈孺子之为宰，平曰：嗟乎，使平得宰天下，亦如肉矣。
《韩诗外传》曰：楚白公之难，有社之善者，辞其母，将死君难，其母曰：弃母死君，可乎，社之善曰：闻事君者，内其禄而外其身，今之所养母者，君之禄也，请往死之，比至朝，三废车中，其仆曰：子惧，何不反也，社之善曰：惧，吾私也，死君，吾公也，吾闻君子不以私害公，遂死之。
《汉书》曰：萧何不与曹参相能，及何病，惠帝自临视，因问曰：君即百岁后，谁可代君，对曰：知臣莫如主，帝曰：曹参何如，何顿首曰：帝得之矣，臣死不恨矣。
又曰：义纵少时，与张次翁俱攻剽为群盗，纵姊以医幸王太后，太后问，子有兄弟欲为官者乎，姊曰：有弟无行，不可，太后乃告上，拜纵为中郎。
又曰：朱邑惇笃於故旧，然性公正，不可交以私，天子器之。
《东观汉记》曰：耿嵩履清高之节，龀童介然特立，不随於俗，乡党士大夫莫不敬异之，王莽败，贼盗起，宗族在草中，穀食贵，人民相食，宗家数百，升合分粮，时嵩年十二三，宗人长少，咸共推令主廪给，莫不称平。
魏武令曰：今寿春汉中长安，先欲使一儿各往诣领之，欲择慈孝不违，吾今儿亦未知用谁也，虽儿小时见爱，而长大能善，必用之，吾非有二言也，不但不私臣吏，儿子亦不欲有所私。
周生烈曰：天下所以平者，政平也，政所以平者，人平也，人所以平者，心平也，《燕书》曰：梁琛使秦，琛从兄弈，先在秦为尚书郎，会罢，秦主欲令琛止弈舍，琛语有司曰：昔诸葛亮兄弟各处三国，及其聘集，公朝相见，退无私面，君子之志，余敢忘乎，竟不止，弈数就邸舍，因问东国起居，琛曰：今二方鼎据，兄弟并蒙附宠，论心各有所在，今欲以东国事语君，恐非西国之所欲闻，何以见问。
【论】魏曹羲至公论曰：夫世人所谓掩恶扬善者，君子之大义，保明同好，朋友之至交，斯言之作，盖闾阎之日谈，所以救爱憎之相谤，崇居厚之大分耳，非笃正文至理，折中之公议也，世士不断其数，而系其言，故善恶不分，以覆过为弘，朋友忽义，以雷同为美，善恶不分，乱实由之，朋友雷同，败必从焉，谈论以当实为清，不以过难为贵，相知者以等分为交，不以雷同为固，是以达者，存其义，不察於交，识其心，不求於言，且在私论，犹行之有节，明处公议，则无所固之矣，凡智者之处世，咸欲兴化致治者也，兴化致治，不崇公抑割，情以顺理，厉清议以督俗，明是非以宣教者，吾未见其功也，清议非臧否不显，是非非赏罚不明，故臧否不可以远实，赏罚不可以失中，若乃背清议，违是非，虽尧不能一日以治，审臧否，详赏罚，故中主可以万世安，是以君子知私情之难统，至公之易行，故季友鸩兄而不疑，叔向戮弟而不悔，斯二士者，皆前世之通士，晋鲁之忠臣也，亦岂无慈爱骨肉之心，愍恤同生之仁哉，夫至公者，天之经也，地之义也，理之要也，人之用也，昔鲧者，亲禹之父也，舜则殛鲧而兴禹，禹知舜之殛其父无私，故受命而不辞，舜明禹知己之至公，故用之而无疑，无私者，虽父黜而子不言，况用之於他哉。
晋嵇康释私论曰：不知冒阴之可以无景，而患景之不匿，不知无惜［晋书四十九嵇康传作措，下同。］之可以无患，而恨惜之不巧，岂不哀哉，未有抱伪怀奸，而身立清世，匿非藏情，而信著明君者也，是以君子既有其质。又睹其鉴，贵夫亮达，希而存之，恶夫务吝，弃而远之，言无苟讳，而行无苟德，不以爱之而苟善，不以恶之而苟非，心无所矜，而情无所系，体清神正，而是非允当，忠感明於天子，而信笃乎万民，寄胸怀於八荒，垂坦荡以永日，斯非贤人君子高行之美异者乎。
◇品藻
《家语》曰：子贡曰：陈灵公君臣宣淫於朝，泄冶谏而煞之，是与比干同也，可谓仁乎，子曰：比干於纣，亲则叔父，官则少师，忠款之心，在於宗庙而已，固以必死争之，冀身死之后，纣当悔悟，本其情志，在乎仁者也，泄冶位下大夫，无骨肉之亲，怀宠不去，以区区之身，欲止一国之淫昏，死而益亡，［《太平御览》四百四十五作无益。］可谓怀矣，诗曰：民之多僻，无自立辟，其泄冶之谓也。
又曰：子路曰：澹台子羽，有君子之容，而行不胜其貌，宰我有文雅之辞，而智不充其辩，孔子曰：相马以舆，相士以居，弗可废已，以容取人，则失之子羽，以言取人，则失之宰予。
又曰：子夏三年丧毕，见於孔子，与之琴，使之弦，侃侃而乐，作而曰：先王制礼，不敢不及，子曰：君子也，闵子三年丧毕，见於孔子，与之琴，使之弦，切切而悲，作而曰：先王制礼，不敢过焉，子曰：君子也，子贡曰：二者殊情，而俱曰君子，赐也惑之，敢问，孔子曰：闵子哀未尽，能断之以礼，子夏哀已尽，能引之及礼，虽钧谓之君子，不亦可乎。
孔藂子曰：魏安釐王问子从［《太平御览》四百四十七作顺，此避梁讳而未回改，后同。］曰：马回梗梗亮直，有大丈夫之节，吾欲以为相，可乎，答曰：亮直之节，臣未明也，王曰：何故，答曰：长目而豕视者，必体方而心圆，每以其法相人，千百不失一，臣见回，非不伟其体幹也，然甚疑其目，王卒用之，三月，果以谄言得罪。
《汉书》曰：高帝置酒洛阳南宫，上曰：吾所以有天下者何，项氏之所以失天下者何，王陵对曰：陛下慢而侮人，项羽仁而敬人，然陛下使人攻城略地，所降者因以与之，与天下同其利也，项羽妒贤嫉能，有功者害之，贤者疑之，战胜而不与人功，得地而不与人利，此其所以失天下也，上曰：公知其一，未知其二，夫运筹帷幄之中，决胜千里之外，吾不如子房，镇国家，抚百姓，给饷馈，不绝粮道，吾不如萧何，连百万之众，战必胜，攻必取，吾不如韩信，此三者皆人杰也，吾能用之，此吾所以有天下也，项羽唯有一范增，不能用，此其所以为我擒也，群臣悦服。
袁山松《汉书》曰：王允，字子师，世仕州郡，为冠盖，同郡郭林宗，见而奇之曰：王生一日千里，王佐才也，遂与之友善，允仕至司徒。
青州先贤传曰：京师号曰：陈仲举，昂昂如千里骥，周孟玉，浏浏如松下风。
范晔《后汉书》曰：许劭尝到颍川，多长者之游，唯不诣陈寔。又陈蕃丧妻还葬，乡人毕至，而劭独不往，或问其故，劭曰：太丘道广，广则难周，仲举性峻，峻则少通，故不造也，其多所裁量若此，曹操微时，尝卑辞厚礼，求为已助，劭鄙其人，而不肯对，操乃伺隙胁劭，劭不得已曰：君清平之奸贼，乱世之英雄，操大悦而去，初劭与从兄靖，俱有高名，好共覈论乡党人物，每月辄更其品题，故汝南俗有月旦评焉。
郭泰别传曰：泰字林宗，少游汝南，先过袁阆，不宿而退，遂往从黄宪，累日方还，或问林宗，林宗曰：奉高之器，譬诸汎滥，虽清而易挹，叔度汪汪君子，若千万顷陂，澄之不清，混之不浊，不可量也。
《三辅决录》曰：弭生字仲叔，其父贼，故张伯英与李幼才书曰：弭仲叔高德美名，命世之才也，非弭氏小族所当有，新丰瘠土所当出也。
《魏志》曰：卢钦著书，称徐邈曰：或问钦，徐公当武帝之时，人以为通人，自在凉州，及还京都，人以为介，何也，钦答曰：往者毛孝先崔季珪用事，贵清素之志，徐公不改其常，故人以为通，比来天下奢靡，转相放效，而徐公雅尚自若，不与俗同，故前日之通，乃今日之介也。
《典略》曰：祢衡，建安初，自荆州北游许都，书一刺怀之，漫灭而无所遇，或问之曰：何不从陈长文司马伯达乎，衡曰：卿欲使我从屠沽儿辈耶。又问曰：当今复谁可者，衡曰：大儿孔文举，小儿杨德祖。又问荀令君赵荡寇，皆足盖世乎，衡见荀有容仪，赵有腹，乃答曰：文若可借面吊丧，稚长可使监厨请客，其意以为荀但有濬，赵健啖肉也。
又曰：赵戩遭三辅乱，客於荆州，荆州牧刘表，以为宾客，是时祢衡来游京师，诋訾朝士，谓无直事，及南见戩，叹之曰：所谓剑则干将莫耶，木则椅桐梓漆，人则颜冉仲弓也。
姚信士纬曰：周勃之勋，不如霍光，此前史所载，较然可见，而以勃功大於光，意窃不安，何者，勃本高帝大臣，官尊势显，众所归向，居太尉位，拥兵百万，既有陈平王陵之力。又有朱虚诸王之援，郦其游说，以谲诸吕，因众之心，易以济事，若霍光者，以仓卒之际，受寄讬之任，辅弼幼主，天下晏然，遇燕王上官之乱，诛除凶逆，以靖王室，废昌邑，立宣帝，任汉家之重，隆中兴之祚，参赞伊周，为汉贤相，推验事效，优劣明矣。
袁子曰：或云，故少府杨阜，岂非忠臣哉，答曰：然可谓直士，忠则吾不知也，夫为人臣，见人主失道，指斥其非，而播扬其恶，可谓直士，未为忠臣，故司马陈群则不然，其谈论终日，未尝言人主之非，书数十上，而外人不知，君子谓陈群於是乎长者。
《郭子》曰：庾道季云，蔺相如虽千载死人，懔懔恒如有生气，曹蜍李志虽见在，厌厌如在九泉下。
《世说》曰：王濬冲裴叔则二人，总角诣锺士季，须臾去，后客问二童何如，锺曰：裴楷清通，王戎简要，后二十年，此二贤当为吏部尚书，冀尔时天下无复滞才，［事具职官部吏部尚书篇。］
又曰：嵇中散语赵景真，卿瞳子白黑分明，有白起风，恨量小狭，赵答曰：尺表能审璇衡之度，寸管能测往复之晷，何必在大，但问识何如耳。
又曰：诸葛瑾，其弟亮，及从弟诞，并有盛名，各在一国，于时以为蜀得其龙，吴得其虎，魏得其狗。
又曰：王大将军称王夷甫，处众人之中，如珠玉在瓦石间。
又曰：世中称庾文康为丰年玉，庾稚恭为荒年穀。
又曰：魏明帝世，使后弟毛曾，与夏侯太初共坐，时人谓蒹葭倚玉树，时目夏侯太初，朗如日月入怀。
【书】晋徐藻妻陈氏与妹刘氏书，伏见伟方所作先君诔，其述咏勋德，则仁风靡坠，其言情诉哀，则孝心以叙，自非挺生之才，孰能克隆聿脩若斯者乎，执咏反覆，触言流泪，感赖交集，悲慰并至，元方伟方，并年少而有盛才，文辞富艳，冠於此世，窃不自量，有疑一言，略陈所怀，庶备起予，先君既体弘仁义。又动则圣检，奉视极孝，事君尽忠，行己也恭，养民也惠，可谓立德立功，示民轨仪者也，但道长祚短，时乏识真，荣位未登，高志不遂，本不标方外迹也，老庄者，绝圣弃智，浑齐万物，等贵贱，忘哀乐，非经典所贵，非名教所取，何必辄引以为喻耶，可共详之。
【论】后汉孔融汝颍优劣论曰：融以为汝南士胜颍川士，陈长文难，融答之曰：汝南戴子高，亲止千乘万骑，与光武皇帝共於道中，颍川士虽抗节，未有颉颃天子者也，汝南许子伯，与其友人，共说世俗将坏，因夜举声号哭，颍川虽忧时，未有能哭世者也，汝南府许掾，教太守邓晨，图开稻陂数万顷，累世获其功，夜有火光之瑞，韩元长虽好地理，未有成功见效，如许掾者也，汝南张元伯，身死之后，见梦范巨卿，颍川士虽有奇异，未有能神而灵者也，汝南应世叔，读书五行俱下，颍川士虽多聪明，未有能离娄并照者也，汝南李洪，为太尉掾，弟煞人当死，洪自劾诣閤，乞代弟命，便饮酖而死，弟用得全，颍川虽尚节义，未有能煞身成仁如洪者也，汝南翟子威，为东郡太守，始举义兵，以讨王莽，颍川士虽疾恶，未有能破家为国者也，汝南袁公著，为甲科郎，上书欲治梁冀，颍川士虽慕忠谠，未有能投命直言者也。
魏夏侯玄乐毅论曰：夫求古贤之意，宜以大者远者先之，必迂回而难通，然后已焉可也，观乐生报燕惠王之书，其殆庶乎知机，合道以终始者与，其喻昭王曰：伊尹放太甲而不疑，太甲受放而不怨，是以天下为心者也，夫欲极道德之至量，务以天下为心者，必致其主於盛隆，合其趣於先王，乐生之志，岂其局迹当时，止於兼并而已哉，举齐之事，所以运其机而动四海也，围城而害不加於百姓，此仁心著於遐迩矣，举国不谋其功，除暴不以威力，此至德令於天下也，迈至德以率列国，则几於汤武之事矣，乐生方恢大纲，以纵二城，收民明信，以待其弊，将使即墨莒人，顾仇其上，原释干戈，赖我犹亲，善守之智，无所施之，然求仁得仁，即墨大夫之义也，任穷则从，微子適周之道也，开弥广之路，以待田单之徒，长容善之风，以申齐之志，我泽如春，下应如草，道光宇宙，智者宅心，然则邻国倾慕，四海延颈，思戴燕主，仰望风声，二城必从，则王业隆矣，虽淹留於两邑，乃所以致速於天下也，不幸之变，势所不图，败於垂成，时运固然，乐生岂不知拔二城之速了哉，顾城拔而业乖也，岂不虑不速之致变哉，顾业乖与变同也，由是观之，乐生之不屠二城，其亦未可量也。
晋张辅名士优劣论曰：世人见魏武皇帝处有中土，莫不谓胜刘玄德也，余以玄德为胜，夫拨乱之主，先以能收相获将为本，一身善战，不足恃也，世人以玄德为吕布所袭，为武帝所走，举军东下，而为陆逊所覆，虽曰为吕布所袭，未若武帝为徐荣所败，失马被创之危也，玄德还据徐州，形势未合，在荆州，景叔父子不能用其计，举州降魏，手下步骑，不满数千，为武帝大众所走，未若武帝为吕布北骑所禽，突火之急也，为陆逊所覆，未若武帝为张绣所困，挺身逃遁，以丧二子也，然其忌克，安忍无亲，董公仁贾文和，恒以佯愚自免，荀文若杨德祖之徒，多见贼害，行兵三十馀年，无不亲征，功臣谋士，曾无列土之封，仁爱不加亲戚，惠泽不流百姓，岂若玄德威而有思，勇而有义，宽弘而大略乎，诸葛孔明，达治知变，殆王佐之才，玄德无强盛之势，而令委质，张飞关羽，皆人杰也，服而使之，夫明闇不相为用，能否不相为使，武帝虽处安强，不为之用也，况在危急之间，势弱之地乎，若令玄德据有中州，将与周室比隆，岂徒三杰而已哉。
又曰：世人论司马迁班固，多以固为胜，余以为失，迁叙三千年事，五十万言，固叙二百年事，八十万言，固烦省不敌，不如一也，良史述事，善足以奖劝，恶足以鉴诫，人道之常，中流小事，无取皆书，不如二也，毁败晁错，伤忠臣之道，不如三也，迁既造创，固又因循，难易益不同矣。又迁为苏秦张仪范睢蔡泽作传，逞词流离，亦足以明其大才，此真所以为良史也。
又曰：乐毅诸葛孔明之优劣，互以毅相弱燕，合五国之兵，以破强齐，雪君王之耻，围城而不急攻，将令道穷而义服，此则仁者之师，莫不谓毅为优，余以五国之兵，共伐一齐，不足为强，大战济西，伏尸流血，不足为仁，夫孔明包文武之德，刘玄德以知人之明，屡造其庐，咨以济世，奇策泉涌，智谋从横，遂东说孙权，北抗大魏，以乘胜之师，翼佐取蜀，及玄德临终，禅其大位，在扰攘之际，立童蒙之主，设官分职，班叙众才，文以宁内，武以折冲，然后布其恩泽於中国之民，其行军也，路不拾遗，毫毛不犯，勋业垂济而陨，观其遗文，谋谟弘远，雅规恢廓，己有功则让於下，下有阙则躬自咎，见善则迁，纳谏则改，故声烈震於遐迩也，《孟子》曰：闻伯夷之风，贪夫廉，余以为睹孔明之忠，奸臣立节矣，殆将与伊吕争俦，岂徒乐毅为伍哉。
◇质文
《礼记》曰：虞夏之质，殷周之文，至矣，虞夏之文，不胜其质，殷周之质，不胜其文。
又曰：礼有以文为贵者，天子龙卷，诸侯黼，大夫黻，士玄衣纁裳，天子之冕，朱绿璪十有二旒，诸侯九，上大夫七，下大夫五，士三，此以文为贵也，礼有以素为贵者，至敬无文，父党无容，大珪不瑑，大羹不和，大路素而越席，牺尊疏布幂，此以素为贵也。
又曰：壹献质，三献文。
《左传》曰：言以足志，文以足言，不言谁知其志，言之无文，行而不远。
又曰：昭公如楚，郑伯劳于师之梁，孟僖子为介，不能相仪，及楚，不能答郊劳，公至自楚，僖子病不能礼，乃讲学之。
又曰：齐庆封来聘，叔孙与庆封食，不敬，为赋相鼠，亦不知也。
《论语》曰：周监於二代，郁郁乎文哉，吾从周。
又曰：子贡问曰：孔文子何以谓之文也，子曰：敏而好学，不耻下问，是以谓之文也。
又曰：质胜文则野，文胜质则史，文质彬彬，然后君子。
又曰：棘子成曰：君子质而已矣，何以文为，子贡曰：惜乎，夫子之说君子也，驷不及舌，文犹质也，质犹文也，虎豹之鞟，犹犬羊之鞟。
《春秋元命包》曰：正朔三而改，文质再而复。
《庄子》曰：夫澹泊寂寞，虚无无为，此天地之本，道德之质。
《汉书》曰：周昌敢直言，高帝欲废太子，而立戚姬子如意，昌廷争之，上问其说，昌为人吃。又盛怒，曰：臣口不能言，然知其不可，陛下欲废太子，臣期期不奉诏，上欣然而笑，即罢。
又曰：陆贾少有口辩，高帝为贾曰：试为我著秦所以失天下，吾所以得之者，贾每奏一篇，帝未尝不称善，左右呼万岁，称其书曰新语。
又曰：曹参代萧何为相国，无所变更，壹遵何之约束，日夜饮酒，不事朝政，参子密谏参，参笞之二百，惠帝让参，参免冠谢曰：高帝与萧何定天下，法令既明具，陛下垂拱，参等守职，遵而勿失，不亦可乎，帝曰：善，百姓歌之曰：萧何为法，讲若画一，曹参代之，守而勿失，载其清静，民以宁一。
又曰：张释之为谒者仆射，文帝登虎圈，问上林尉禽兽簿，尽不能对，虎圈啬夫从傍代尉对，悉响应无穷，帝诏释之，拜啬夫为上林令，释之前曰：陛下以绛侯周勃何人也，上曰：长者。又问东阳侯张相如何人也，上复曰：长者，释之曰：此两人言事，曾不出口，岂效此啬夫喋喋利口捷急哉，且秦以任刀笔之吏，以亟疾苛察相高，无恻隐之实，是故不闻其过，天下土崩，今陛下以啬夫口辩而超迁之，臣恐天下随而风靡，争口辩，其［汉书五十释之传其上有亡字。］实，不可不察也，帝乃止。
《晋书》曰：殷庆元质略有明规，文武可施用也。
【论】魏阮瑀文质论曰：盖闻日月丽天，可瞻而难附，群物著地，可见而易制，夫远不可识，文之观也，近而得察，质之用也，文虚质实，远疏近密，援之斯至，动之应疾，两仪通数，固无攸失，若乃阳春敷华，遇冲风而陨落，素叶变秋，既究物而定体，丽物苦伪，丑器多牢，华璧易碎，金铁难陶，故言多方者，中难处也，术饶津者，要难求也，意弘博者，情难足也，性明察者，下难事也，通士以四奇高人，必有四难之忌，且少言辞者，政不烦也，寡知见者，物不扰也，专一道者，思不散也，混濛蔑者，民不备也，质士以四短违人，必有四安之报，故曹参相齐，寄讬狱市，欲令奸人有所容立，及为宰相，饮酒而已，故夫安刘氏者周勃，正嫡位者周勃，大臣木强，不至华言，孝文上林苑欲拜啬夫，释之前谏，意崇敦朴，自是以降，其为宰相，皆取坚强一学之士，安用奇才，使变典法。
魏应玚文质论曰：盖皇穹肇载，阴阳初分，日月运其光，列宿曜其文，百穀丽於土，芳华茂於春，是以圣人合德天地，禀气淳灵，仰观象於玄表，俯察式於群形，穷神知化，万国是经，故否泰易趍，道无攸一，二政代序，有文有质，若乃陶唐建国，成周革命，九官咸乂，济济休令，火龙黼黻，暐鞾於廊庙，衮冕旂旒。舄弈乎朝廷，冠德百王，莫参其政，是以仲尼叹焕乎之文，从郁郁之盛也，夫质者端一玄静，俭啬潜化利用，承清泰，御平业，循轨量，守成法，至乎应天顺民，拨乱夷世，摛藻奋权，赫弈丕烈，纪禅协律，礼仪焕别，览坟丘於皇代，建不刊之洪制，显宣尼之典教，探微言之所弊，若夫和氏之明璧，轻縠之袿裳，必将游玩於左右，振饰於宫房，岂争牢伪之势，金布之刚乎，且少言辞者，孟僖所以不能答郊劳也，寡智见者，庆氏所以困相鼠也，今子弃五典之文，闇礼智之大，信管望之小，寻老氏之蔽，所谓循轨常趍，未能释连环之结也，且高帝龙飞丰沛，虎据秦楚，唯德是建，唯贤是与，陆郦摛其文辩，良平奋其权谞，萧何创其章律，叔孙定其庠序，周樊展其忠毅，韩彭列其威武，明建天下者，非一士之术，营宫庙者非一匠之矩也，逮至高后乱德，损我宗刘，朱虚轸其虑，辟强释其忧，曲逆规其模，郦友诈其游，袭据北军，实赖其畴，冢嗣之不替，诚四老之由也，夫谏则无义以陈，问则服汗沾濡，岂若陈平敏对，叔孙据书，言辨国典，辞定皇居，然后知质者之不足，文者之有馀。
