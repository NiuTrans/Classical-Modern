<strong>总载帝王天皇氏地皇氏人皇氏有巢氏燧人氏太昊庖牺氏帝女娲氏炎帝神农氏黄帝轩辕氏少昊金天氏颛顼高阳氏帝喾高辛氏帝尧陶唐氏帝舜有虞氏禹夏后氏</strong>
◇总载帝王
尚书刑德放曰：帝者，天号也，王者，人称也，天有五帝以立名，人有三王以正度，天子，爵称也，皇者，煌煌也。
《春秋演孔图》曰：正气为帝，间气为臣，秀气为人。
《礼斗威仪》曰：帝者得其根核，王者得其英华，霸者得其附枝，故帝道不行，不能王，王道不行，不能霸，霸道不行，不能守其身。
《管子》曰：明一者皇，察道者帝，通德者王，谋得兵胜者霸。
《吕氏春秋》曰：始生之者天也，养成之者人也，能养天之所生而为天子。
春秋考耀文曰：王者往也，神所输向，人所乐归。
《春秋繁露》曰：德俟天地者称皇帝，天祐而子之，号称天子。
董子曰：古之人造文字者，三画而连其中谓之王，三画者，天地与人也，连中者，通其道也，取天地与人之才而参之，非王者其孰能当是，故王者必法天，以大仁覆育万物，既化而生之。又养而成之。
《韩诗外传》曰：君者何，曰群也，敢群天下万物而除其害者谓之君。
《白虎通》曰：帝王者，号也，号者，功之表也，所以表功明德，号令臣下者也，德合天地者称帝，仁义合者称王，别优劣也。
又曰：接上称天子者，明以爵事天也，接下称帝王者，明位号天下至尊之称。
汉杂事曰：古者天子称皇，其次称王，秦承百王之末，为汉驱除，自以德兼三皇五帝，故并为号。
《帝王世纪》曰：孔子称天子之德，感天地，洞八方，是以化合神者称皇，德合天地者称帝，仁义合者称王。
蔡邕《独断》曰：上者尊位所在也，太史令司马迁记事，当言帝，则依违之，但言上，不敢泄［独断作渫，下同。］渎者尊号，言尊尊之义也，乘舆出於律文，曰敢盗乘舆服御物，谓天子所服食者也，天子至尊，不敢泄渎言之，故讬於乘舆也，天子以天下为家，不以京师宫室为常处，当乘舆以天下，故谓之车驾，天子自谓行在所，今虽在京师，言在行所也，巡狩天下，所奏事处皆为宫，在长安则曰长安宫，在泰山则曰泰山宫，唯当时所在。
《礼记》曰：天子者，与天地参，德配天地，兼利万物，与日月并明，明照四海，而不遗微小，其在朝廷，则道仁圣礼义之序，燕处则听雅颂之音，行步则有环珮之声，升车则有鸾和之音，居处有礼，进退有度，百官得其宜，万事得其序。
《六韬》曰：王者之道，如龙之首，高居远望，深视而审听，神其形而散其精，若天高而不可极，若川深而不可测，故可怒而不怒，臣乃为虎，可杀而不杀，大贼乃发，兵势不行，敌国乃强。
《管子》曰：黄帝立明堂之议，上观於贤也，尧有衢室之问，下听於民也，舜有告善之旌，而主不蔽也，禹立谏鼓於朝，而备讯也，汤有总街之廷，观民非也，武王有灵台之宫，贤者进也，此古圣帝明王，所以有而勿失，得而勿止也。
《尸子》曰：孔子曰：商汝知君之为君乎，子夏曰：鱼失水则死，水失鱼犹为水也，孔子曰：商知之矣，《庄子》曰：赫胥氏之时，民居不知所为，行不知所之，含哺而熙，鼓腹而游。
又曰：昔容成氏大庭氏柏皇氏轩辕氏尊卢氏伏羲氏，当是时也，结绳而用之，甘其食，美其服，乐其俗，安其居，邻国相望，鸡狗之音相闻，民至老死，不相往来，若此时则至治也。
《孙卿子》曰：人主者，守至约而详，事至狭［荀子王霸篇作佚］而切，［王霸篇作功。］垂衣裳，不下簟席之上，而海内之民，莫不原得以为帝王。
《吕氏春秋》曰：五帝先道而后德，故德莫盛焉，三王先德而后事，故事莫功焉，五伯先事而后兵，故兵莫强焉。
《韩子》曰：明王制其臣下者，二柄而已矣，二者，刑，德也，杀戮之谓刑，庆赏之谓德。
《淮南子》曰：帝者体太一，王者法阴阳，霸者则四时，君者用六律，体太一者，牢笼天地，弹压山川，含吐阴阳，申洩四时，纪纲八极，经纬六合，覆露照导，普汜而无私，翾飞蠕动，莫不仰德而生，法阴阳，承天地之和，形万类之体，含气化物，以成形类，则四时者，春生，夏长，秋收，冬藏，取与有节，出入有时，开阖张敛，不失其序，喜怒刚柔，不杂其理，用六律者，生之与杀也，赏之与罚也，予之与夺也，非此无道。
又曰：人主者，以天下之目视，以天下之耳听，以天下之智虑，以天下之力动，是故号令能下究，而臣情得上闻，百官脩通，群臣辐凑，喜不以赏赐，怒不以罪诛。
潜夫论曰：太古之时，兆黎初载，未有上下，而自顺序，天未事焉，君未设焉，末后矫处，或相凌虐，为萌巨害，於是天命圣人，使司牧之，勿令失性，四海蒙利，草木被德，恭俭奉戴，谓之天子。
【箴】晋潘尼乘舆箴曰：皇极肇建，两仪既分，彝伦未序，万邦纠纷，国事明主，家奉严君，各有攸尊，德用不勤，煌煌四海，蔼蔼万乘，匪贤焉倚，匪哲焉凭，左辅右弼，前疑后承，一日万机，业业兢兢，夫出其言善，则千里是应，而莫余违，亦丧邦有徵，辛作璇室，而夏兴瑶台，糟丘酒池，象箸玉杯，叔世道衰，末俗化浅，躭乐逸游，荒淫沉湎，不式古训，而好是佞辩，不遵正路，而覆车是践，灭败之效，载在前典，匪唯凌夷，厥世用殄，故曰：树君如之何，将民是司牧，视之犹伤，知其寒燠，故能抚之斯柔，而敦之斯睦，无远不怀，靡思不服，夫岂厌纵一人，而玩其耳目，内迷声色，外荒驰逐，不修政事，而终於颠覆。
【论】汉贾谊过秦论曰：秦孝公据崤函之固，拥雍州之地，君臣固守，以窥周室，有卷席天下，包举宇内，囊括四海之意，并吞八荒之心，当是时也，商君佐之，内立法度，务耕织，脩守战之具，外连衡而斗诸侯，诸侯恐惧，会盟而谋弱秦，不爱珍器重宝，肥饶之地，以致天下之士，合从缔交，相与为一，当此之时，齐有孟尝，赵有平原，楚有春申，魏有信陵，此四贤者，皆明智而忠信，宽厚而爱人，尊贤重士，约从连横，兼韩魏燕楚宋卫中山之众，尝以什倍之地，百万之师，仰关而攻秦，秦人开关延敌，九国之师，遁逃而不敢进，秦无亡矢遗镞之费，天下诸侯已困矣，及至秦始皇，奋六世之馀烈，振长策而御宇内，吞二周而亡诸侯，履至尊而制六合，执敲扑以鞭笞天下，威振四海，南取百越之地，以为桂林象郡，百越之君，俯首系颈，委命下吏，乃使蒙恬，北筑长城而守藩篱，却匈奴七百馀里，胡人不敢南下而牧马，士不敢弯弓而报怨，然后践华为城，因河为池，据亿丈之城，临不测之谿以为固，良将劲弩，守要害之处，信臣精卒，陈利兵而谁何，天下已定，始皇自以为关中之固，金城千里，子孙帝王万世之业也，始皇既没，馀威振于殊俗，然而陈涉瓮牖绳枢之子，甿隶之人，而迁徙之徒也，材能不及中人，率罢散之卒，将数百之众，转而攻秦，山东豪俊，蜂起而亡秦族矣，且夫天下非小弱也，雍州之地，崤函之固，自若也，陈涉之位，非尊於齐楚燕赵魏宋卫中山之君也，锄耰棘矜，非銛於钩戟长铩也，谪戍之众，非抗於九国之师也，深谋远虑，行军用兵之道，非及曩时之士也，然而成败异变，功业相反，试使山东之国，与陈涉度长契大，比权量力，则不可同年而语矣，然秦以区区之地，致万乘之权，招八州而朝同列，百有馀年矣，然后以六合为家，崤函为宫，一夫作难而七庙隳，身死人手，为天下之笑者，何也，仁义不施，而攻守之势异也。
魏王粲难锺荀太平论曰：圣莫盛於尧，而洪水方割，丹朱淫虐，四族凶佞矣，帝舜因之，而三苗畔戾矣，禹又因而防风为戮矣，此三圣古之所大称也，继踵相承，且二百年，而刑罚未尝一世而乏也，然则此三圣能平，［明本作乎，三圣○圣下疑脱不字。］能平，则何世能致之乎，孔子称曰：唯上智与下愚不移，不移者丹朱四凶三苗之谓也，当纣之世，殷冈不小大好草窃奸宄，周公迁殷顽民于洛邑，其下愚之人，必有之矣，周公之於三圣，不能逾也，三圣有所不化矣，有所不移矣，周公之不能化殷之顽民，所可知也，苟不可移，必或犯罪，罪而弗刑，是失所也，犯而刑之，刑不可错矣，孟轲有言，尽信书，不如无书，有大而言之者，刑错之属也，岂亿兆之民，历数十年，而无一人犯罪，一物失所哉，谓之无者，尽信书之谓也。
魏曹冏六代论曰：昔者夏殷周，历世数十，而秦二世而亡，何则，三代之君，与天下共其民，故天下同其忧，秦王独制其民，故倾危而莫救，先王独知［《文选》五十二作知独。］治之不能久也，故与人共治之，知独守之不能固也，故与人共守之，兼亲疏而两用，参同异而并立，是以轻重足以相镇，亲疏足以相卫，兼并路塞，逆节不生，及其衰也，桓文率礼，包茅不贡，齐师伐楚，宋不城周，晋戮其宰，王纲弛而复张，诸侯傲而复肃，二霸之后，浸以陵迟，吴楚凭江，负固方城，虽心希九鼎，而畏迫宗姬，奸情散於胸怀，逆谋消於唇吻，斯岂非信重亲戚，任用贤能，枝叶硕茂，本根赖之，至於王赧，降为庶人，犹枝幹相持，得居虚位，海内无主，四十馀年，秦据势胜之地，骋谲诈之术，征伐关东，蚕食九国，至於始皇，乃定天位，旷日若彼，用力若此，非深根固蒂，不拔之道乎，汉祖奋三尺之剑，骋乌合之众，五年之中，而成帝业，自开辟已来，其兴功立勋，未有若汉之易者也，夫伐深根者难为功，摧枯朽者易为力，理势然也，汉鉴秦之失，封植子弟，及诸吕擅权，图危刘氏，而天下所以不倾动，百姓所以不易心者，徒以东牟朱虚，受命於内，齐代吴，楚，作卫於外，向使高祖踵亡秦之法，忽先王之制，则天下以传，非刘氏有也，大魏之兴，观五代之存亡，而不用其长策，睹前车之倾覆，而不改其辙迹，子弟王空虚之地，君臣使民之失，［《文选》五十二作君有不使之民，魏志二十注引同，本句当有脱讹，明本臣作亡，亦未尽恰。］宗室窜於闾阎，不闻邦国之政，权均疋夫，势齐凡庶，内无深根不拔之固，外无盘石宗盟之助，非所以安社稷，为万世之业也。
晋陆机辨亡论曰：昔汉氏失御，奸臣窃命，祸基京畿，毒遍宇内，皇纲弛紊。王室遂卑，於是群雄蜂骇，义兵四合，吴武烈皇帝，慷慨下国，电发荆南，权略纷纭，忠勇伯世，威棱则夷羿震荡，兵交则丑虏授馘，遂扫清宗祊，蒸禋皇祖，于时云兴之将带州，飚起之师跨邑，虽兵以义合，同盟戮力，然皆包藏祸心，阻兵怙乱，或师无谋律，丧威稔寇，忠规武节，未有如此其著者也，武烈既没，长沙桓王，逸才命世，弱冠秀发，招扰［冯校本同，明本及文选五十三作揽。］遗老，与之述业，神兵东驱，奋寡犯众，攻无坚城之将，战无交锋之虏，诛叛柔服，而江外底定，饬法脩师，则威德翕赫，将北伐诸华，诛鉏干纪，旋皇舆於夷庚，反帝座于紫闼，挟天子以令诸侯，清天步而归旧物，戎车既次，群凶侧目，大业未就，中世而殒，用集我大皇帝，以奇踪袭於逸轨，叡心因乎令图，从政咨於故实，播宪稽乎遗风，而加之以笃固，申之以节俭，畴咨俊茂，好谋善断，束帛旅於丘园，旌命交乎涂巷，故豪彦寻声而响凑，志士希光而景鹜，异人辐凑，猛士如林，谋无遗谞，举不失策，故遂割据山川，跨制荆吴，而与天下争衡矣，故魏人请好，汉氏乞盟，遂跻天号，鼎峙而立，於是讲八代之礼，蒐三王之乐，告类上帝，拱揖群后，虎臣毅卒，循江而守，长棘劲铩，望飚而奋，庶尹尽规於上，四民展业于下，化协殊裔，风衍遐圻，乃俾一介行人，抚巡外域，巨象逸骏，扰於外闲，明珠玮宝，曜於内府，珍瑰重迹而至，奇玩应响而赴，輶轩骋於南荒，冲輣息於朔野，齐民免干戈之患，戎马无晨服之虞，而帝业固矣，爰及末叶，群公既丧，然后黔首有瓦解之志，皇家有土崩之衅，历命应化而微，王师蹑运而发，卒散於阵，民奔于邑，城池无蕃篱之固，山川无沟阜之势，军未浃辰，而社稷夷矣，虽忠臣发愤，烈士死节，将奚救哉，夫曹刘之将，非一世所选，向时人［人字文选无。］之师，无曩日之众，战守之道，抑有前符，险阻之利，俄然未改，而成败贸理，古今诡趣，何哉，彼此之化殊，授任之才异也。
又辨亡论下曰：昔三方之王，魏人据中夏，汉氏有岷益，吴制荆杨而掩交广，曹氏虽功济诸华，虐亦深矣，其民怨，刘翁因险饰智，功已薄矣，其俗陋，夫吴桓王基之以武，太祖成之以德，聪明睿达，懿度深远矣，其求贤如弗及，恤民如稚子，接士尽盛德之容，亲仁罄丹府之爱，拔吕蒙於戎行，擢潘濬於系虏，推诚信士，不恤人之我欺，量能授器，不患权之我逼，地方几万里，带甲将百万，其野沃，其民练，其器利，其财丰，东负沧海，西阻险塞，长江制其区宇，峻山带其封域，国家之利，未巨有弘於兹者矣，借使中才守之以道，善人御之有术，敦率遗典，勤民谨政，脩定策，守常险，则可以长世永年，未有危亡之患，易曰：汤武革命顺乎天，玄曰：乱不极则治不形，言帝王之因天时也，古人有言曰：天时不如地利，易曰：王侯设险，以守其国，言为国之恃险也。
又曰：地利不如人和，在德不在险，言守险之由人也，吴之兴也，参而由焉，孙卿所谓合其参者也，及其亡也，恃险而已。又孙卿所谓舍其参者也，夫四州之萌，非无众也，大江之南，非乏俊也，山川之险，易守也，劲利之器，易用也，先政之策，易循也，功不兴而祸遘，何哉，所以用之者失也，故先王达经国之长规，审存亡之至数，谦己以安百姓，敦惠以致人和，宽冲以诱俊人之谋，慈和以结士民之爱，是以其安也，则黎元与之同庆，及其危也，则兆庶与之同患，安与众同庆，则危不可得也，危与下共患，则其难不足恤也，夫然故能保其社稷，而固其土宇，麦秀无悲殷之思，黍离无愍周之感矣。
晋干宝晋纪总论曰：昔高祖宣皇帝，以雄才硕量，应运而仕，至於百姓与能，大象始构矣，世宗承基，太祖继业，始当非常之礼，终受备物之锡，至于世祖，遂享皇极，正位居体，聿脩祖宗之志，思辑战国之苦，腹心不同，公卿异议，而独纳羊祜之策，至于咸宁之末，遂排群议而杖王杜之决，汎舟三峡，介马桂阳，役不二时，江湖来同，掩唐虞之旧域，班正朔於八荒，太康之中，天下书同文，车同轨，牛马被野，馀粮栖亩，行旅草舍，外闾不闭，虽大平未洽，亦百代一时矣，二十馀年，而河洛为墟，戎羯称制，二帝失尊，山陵无所，何哉，树立失权，讬付非才，四维不张，而苟且之政多也，夫天下之大器也，器大者不可以小道理，势重者不可以争竞扰，古先哲王，知其然也，是以扞其大患，而不有其功，御其大灾，而不尸其利，是以感而应之，悦而归之，如晨风之郁北林，鱼龙之趋渊泽也，然后设礼文以理之，断刑罚以威之，故众悦其教，而安其俗，君子勤礼，小人尽力，廉耻笃於家闾，邪僻消於胸怀。又况可奋臂大呼，聚之以干纪作乱之事乎，加之朝寡醇德之士，乡乏不二之老，风俗淫僻，趣向失所，学者以庄老为宗，而黜六经，谈者以虚薄为辨，而贱名检，当官者以望空为高，而笑勤恪，刘颂屡言治道，傅咸每纠邪正，皆谓之俗吏，若夫文王日昃不暇食，仲山甫夙夜匪懈者，盖共嗤黜，以为灰尘，而相诟病矣，由是毁誉乱於善恶之实，情慝奔於货欲之涂，选者为人择官，官者为身择利，其妇女庄栉织纴，皆取成於婢仆，未尝知女功丝枲之业，中馈酒食之事也，故皆不耻淫佚之过，不拘妒忌之恶，有杀戮妾媵，有黩乱上下，父兄不之罪，天下莫之非。又况责之阐四教於古，脩贞顺於今，以辅佐君子者哉，礼法刑政，於此大坏，如室之斯构，而去其凿契，如水斯积，而决其隄防，如火斯畜，而离其薪燎也，国将亡，本必先颠，其此之谓乎。
◇天皇氏
项峻《始学篇》曰：天地立，有天皇十三头，号曰天灵，治万八千岁。
《洞冥记》曰：一姓十三人也。
徐整《三五历纪》云，岁起摄提，元气肇，有神灵一人，有十三头，号天皇。
《春秋纬》曰：天皇地皇人皇，兄弟九人，分九州，长天下也。
《遁甲开山图》曰：天皇被迹，在柱州昆仑山下。
◇地皇氏
项峻《始学篇》曰：地皇十一头，治八千岁。
《帝系谱》曰：地皇治一万八千岁，以火德王。
《遁甲开山图》曰：地皇兴於熊耳龙门山。
◇人皇氏
项峻《始学篇》曰：人皇九头，兄弟各三百岁，依山川土地之势财，度为九州，各居其一方，因是而区别，荣氏曰：人皇兄弟九人，生於刑马山，身九色。
◇有巢氏
项峻《始学篇》曰：上古皆穴处，有圣人教之巢居，号大巢氏，皇甫谧以为有巢在女娲之后。
《遁甲开山图》曰：石楼山在琅琊，昔有巢氏治此山南。
◇燧人氏
《尚书大传》曰：燧人为燧皇，以火纪官。
《礼含文嘉》曰：燧人始钻木取火，炮生为熟，令人无腹疾，遂天之意，故为燧人。
◇太昊庖牺氏
《易》曰：古者庖牺氏之王天下也，仰则观象於天，俯则观法於地，观鸟兽之文，与地之宜，近取诸身，远取诸物，於是始作八卦，以通神明之德，以类万物之情，结绳而为网罟，以畋以渔，盖取诸离。
《礼含文嘉》曰：伏羲德洽上下，天应以鸟兽文章，地应以龟书，伏羲乃则象作易。
《帝王世纪》曰：太昊帝庖羲氏，风姓也，蛇身人首，有圣德，都陈，作瑟三十六弦。
【赞】魏陈王曹植庖羲赞曰：木德风姓，八卦创焉，龙瑞名官，法地象天，庖厨祭祀，罟网鱼畋，瑟以像时，神德通玄。
◇帝女娲氏
《淮南子》曰：往古之时，四极废，九州裂，天不兼覆，地不周载，猛兽食精民。［精，善也。］鸷鸟攫老弱，於是女娲炼五色石，以补苍天，断鼇足，以立四方极，鼇，［大龟也。］苍天神，四极正，淫水涸，冀州平，狡虫死，精民生，背方州，抱圆天。
《帝王世纪》曰：帝女娲氏，亦风姓也，作笙簧，亦蛇身人首，一曰女希，是为女皇，其末诸侯共工氏，任知刑以强，伯而不王。
【赞】魏陈王曹植女娲赞曰：古之国君，造簧作笙，礼物未就，轩辕纂成，或云二皇，人首蛇形，神化七十，何德之灵。
◇神农氏
《易》曰：神农氏作，斫木为耜，楺木为耒，耒耨之利，以教天下，盖取诸益，日中为市，致天下之货，交易而退，各得其所，盖取诸噬嗑。
《周书》曰：神农之时，天雨粟，神农耕而种之，作陶冶斤斧，为耜鉏耨，以垦草莽，然后五穀兴，以助果蓏实。
春秋《命历序》曰：有神人，名石年，苍色大眉，戴玉理，［玉理，犹玉英，神农也。］
《吕氏春秋》曰：神农教曰：士有当年不耕者，则天下或受其饥矣，女有当年不绩者，则天下或受其寒矣，故夫亲耕，妻亲绩。
《贾谊书》曰：神农以为走禽难以久养民，乃求可食之物，尝百草，察实醎苦之味，教民食穀。
《帝王世纪》曰：炎帝神农氏，姜姓也，人身牛首，长於姜水，有圣德，都陈，作五弦之琴，始教天下种穀，故号神农氏，诸侯夙沙氏，叛不用命，箕文谏而杀之，炎帝退而脩德，夙沙之民，自攻其君，而归炎帝。
【赞】魏陈王曹植神农赞曰：少典之胤，火德承木，造为耒耜，导民播穀，正为雅琴，以畅风俗。
◇黄帝轩辕氏
《易》曰：黄帝垂衣裳而天下治，盖取乾坤也。
《左传》曰：剡子曰：黄帝以云纪官，故为云师而云名。
河图挺佐辅曰：黄帝脩德立义，天下大治，乃召天老而问焉，余梦见两龙，挺白图，以授余於河之都，天老曰：河出龙图，雒出龟书，纪帝录，列圣人之姓号，兴谋治太平，然后凤皇处之，今凤凰以下三百六十日矣，天其受帝图乎，黄帝乃祓斋七日，至於翠妫之川，大鲈鱼折溜而至，乃与天老迎之，五色毕具，鱼汎白图，兰叶朱文，以授黄帝，名曰录图。
《龙鱼河图》曰：黄帝时，有蚩尤，兄弟八十一人，并兽身人语，铜头铁额，食沙石子，造立兵杖，刀戟大弩，威振天下，诛杀无道，不仁慈，万民欲令黄帝行天下事，黄帝仁义，不能禁蚩尤，黄帝仰天而叹，天遣玄女下，授黄帝兵信神符，制伏蚩尤，帝因使之主兵，以制八方，蚩尤没后，天下复扰乱，黄帝遂画蚩尤形像，以威天下，天下咸谓蚩尤不死，八方万邦，皆为弭伏。
《春秋内事》曰：轩辕氏以土德王天下，始有堂庑，高栋深宇，以避风雨。
《列子》曰：黄帝喜天下之戴己也，养正命，娱耳目，乃喟然叹曰：养一己，治万物，其患如此，於是放万机，舍宫寝，退而间居大庭之馆，斋心服形，三月不亲政事，昼寝而梦游於华胥，华胥氏国，不知距齐国几千里，［齐，中国。］盖非舟车足力之所及，神游而已，其国入水不溺，入火不热，乘空如履实，寝虚若处床，黄帝既{宀悟}，怡然自得。又二十八年，天下大治，几若华胥国矣。
《淮南子》曰：黄帝治天下，而力牧太山稽辅之，使强不得掩弱，众不得暴寡，人民保命而不夭，岁时熟而不凶，百官正而无私，辅弼公而不阿，道不拾遗，市不预贾，城郭不闭，邑无盗贼，人相让以财，狗彘吐菽粟於道路，而无忿争之心，於是日月精明，星辰不失其行，风雨时节，五穀登熟，虎豹不妄噬，鸷鸟不妄搏，凤皇翔於庭，麒麟游於郊，青龙进驾，飞煌伏皂，［飞黄出西方，其状如狐，背上有角，乘之寿千岁，皂，历也。］诸北儋耳之国，莫不献其贡职，［皆北极之夷国。］
《史记·封禅书》曰：黄帝得仙上天，群臣葬其衣冠，《帝王世纪》曰：黄帝有熊氏，少典之子，姬姓也，生寿丘，长于姬水，龙颜，有圣德，受国於有熊，居轩辕之丘，故因以为号，治五气，设五量，及神农氏衰，黄帝脩德抚民，诸侯咸去神农而归之，黄帝於是乃扰驯猛兽，与神农氏战于版泉之野，三战而克之。又徵诸侯，使力牧神皇直讨蚩尤氏，擒之于涿鹿之野，使应龙杀之于凶黎之丘，凡五十二战，而天下大服，有妃，［《太平御览》七十九妃上有四字。］生二十五子，黄帝在位百年而崩，年百一十岁矣，或传以为仙，或言寿三百岁，葬于上郡阳周之桥山。
《抱朴子》曰：黄帝生而能言，役使百灵，可谓天授自然体之者，犹复不敢端坐而得道，故陟王屋而受丹经，到鼎湖而飞流珠，登崆峒而问广成，之具茨而事大隗，適东岱而奉中黄，入金谷而谘子心，论导养而质玄素二女，精推步则访山稽力牧，讲占候则询风后，著体诊则受雷岐，审攻战则纳五音之策，穷神奸则记［抱朴子极言篇记下有白字。］泽之辞，相地理则书青乌之说，救伤残则缀金冶之术，故能毕记秘要，穷尽道真，遂勒升龙以高济，与天地乎冈极。
【颂】晋牵秀黄帝颂曰：邈矣黄轩，应天载灵，通幽远览，观象设形，诞敷厥训，彝伦攸经，德从风流，化与云征，皇猷允塞，地平天成，爰登方岳，封禅勒成，纷然凤举，龙腾大清，违兹九土，陟彼高冥，民斯攸慕，涕泗沾缨，遐而不坠，式颂德声。
【赞】魏陈王曹植黄帝赞曰：少典之孙，神明圣哲，土德承火，赤帝是灭，服牛乘马，衣裳是制，氏云名官，功冠五列。
又黄帝三鼎赞曰：鼎质文精，古之神器，黄帝是铸，以像太一，能轻能重，知凶识吉，世衰则隐，世和则出。
晋曹毗黄帝赞曰：轩辕应玄期，幼能总百神，体炼五灵妙，气含云露津，掺石曾城岫，铸鼎荆山滨，豁焉天扉辟，飘然跨腾鳞，仪辔洒长风，褰裳蹑紫宸。
周庾信黄帝见广成画赞曰：治身紫府，问政青丘，龙湖鼎没，丹灶珠流，疏云即雨，落木先秋，至道须极，长生可求。
◇少昊金天氏
《左传》曰：郯子曰：我高祖少昊挚之立也，凤鸟適至，故纪於鸟，为鸟师而鸟名焉。
《帝王世纪》曰：少昊帝名挚，字青阳，姬姓也，降居江水，有圣德，邑于穷桑，以登帝位，都曲阜，故或谓之穷桑，即图谶所谓白帝朱宣者也，故称少昊，号金天氏，在位百年而崩。
【赞】陈思王曹植少昊赞曰：祖自轩辕，青阳之裔，金德承土，仪凤帝世，官鸟号名，殊职别系，农正扈氏，各有品制。
◇颛顼高阳氏
《史记》曰：帝颛顼高阳者，静深有谋，疏通知事，北至幽陵，南至交趾，西济流沙，东至蟠木，动静之物，大小之神，日月所照，莫不砥属。
《帝王世纪》曰：帝颛顼，高阳氏，黄帝之孙，昌意之子，姬姓也，母曰景仆，蜀山氏女，为昌意正妃，谓之女枢，金天氏之末，女枢生颛顼於若水，首戴干戈，有圣德，父昌意虽黄帝之嫡，以德劣，降居若水，为诸侯，及颛顼，生十年而佐少昊，二十而登帝位，平九黎之乱，以水事纪官，南正重司天，以属神，火［明本作北，正黎司地，以属民，於是民神不杂，万物有序，始都穷桑，徙商丘，命飞龙效八风之音，作乐五英，以祭上帝，世有材子八人，号八凯，颛顼在位七十八年，年九十一岁，岁在鹑火而崩，葬东郡顿丘广阳里。］
【赞】魏曹植帝颛顼赞曰：昌意之子，祖自轩辕，始诛九黎，水德统天，以国为号，风化神宣，威畅八极，靡不祗虔。
◇帝喾高辛氏
《史记》曰：帝喾高辛氏者，黄帝之曾孙也，父曰蟜极，蟜极父曰玄嚣，玄嚣父曰黄帝，自玄嚣与蟜极，不得在位，帝喾生而神灵，自言其名，日月所照，风雨所至，莫不从助。
《帝王世纪》曰：帝喾高辛氏，姬姓也，有圣德，年十五而佐颛顼，四十登位，都亳，以人事纪官，故以勾芒为木正，祝融为火正，蓐收为金正，玄冥为水正，后土为土正，是五行之官，分职而治诸侯，於是化被天下，遂作乐六茎，以康帝位，世有材子八人，号曰八元，亦纳四妃，卜其子，皆有天下，元妃有台氏女，曰姜嫄，生后稷，次有娀氏女，曰简翟，生，次陈丰氏女，曰庆都，生放勋，次娵訾氏女，曰常仪，生帝挚，喾在位七十年，年百五岁而崩，葬东郡顿丘广阳里。
【赞】魏陈王曹植帝喾赞曰：祖自轩辕，玄嚣之裔，生言其名，木德帝世，无宁天地，神圣灵察，教弭四海，明并日月。
◇帝尧陶唐氏
尚书尧典曰：若稽古帝尧，曰放勋，钦明文思安安，允恭克让，光被四表，格于上下，克明俊德，以亲九族，九族既睦，平章百姓，百姓昭明，协和万邦，黎民於变时邕。
《论语》曰：大哉尧之为君也，巍巍乎，唯天为大，唯尧则之，荡荡乎民无能名焉，巍巍乎其有成功也，焕乎其有文章。
《春秋元命苞》曰：尧眉八采，是谓通明，历象日月璇玑玉衡。
《尚书·中候》曰：帝尧即政，荣光出河，休气四塞，龙马衔甲，赤文绿色，［龙形像马，甲所以藏图也，其文赤而绿，］甲似龟背，五色，有列星之分，斗政之度，帝王录纪，兴亡之数。
《大戴礼》曰：宰我曰：请问帝尧，孔子曰：其仁如天，其智如神，就之如日，望之如云，富而不骄，贵而不豫。
《淮南子》曰：人之所以乐为天子者，以其穷耳目之欲，而適躬体之便也，今高台曾榭，人之所丽也，而尧采椓不斫，斥题不枅，［言梁柱相斥距，不着枅栌。］珍怪奇味，人之所美也，而尧粝梁之饭，藜藿之羹，文锦狐白，人之所好也，而尧布衣掩形，鹿裘御寒，养生之具厚不加，［《太平御览》八十作不加厚。］以［御览作而。］增之以大任，重之［御览之下有以字。］忧，故举天下而传之舜，若释负然。
《帝王世纪》曰：帝尧陶唐氏，祁姓也，母庆都，孕十四月而生尧於丹陵，名曰放勋，鸟庭河胜，或从母姓伊氏，年十五而佐帝挚，受封於唐，为诸侯，身长十尺，尝梦天而上之，故二十而登帝位，都平阳，置敢谏之鼓，命羲和四子，羲仲羲叔和仲和叔，分掌四时方岳之职，故名曰四岳也，诸侯有苗氏，处南蛮而不服，尧征而克之于丹水之浦，乃以尹寿许由为师，夔放山川谿谷之音，作乐大章，天下大和，百姓无事，有五十老人，击壤於道，观者叹曰：大哉，帝之德也，老人曰：吾日出而作，日入而息，凿井而饮，耕田而食，帝何力於我哉，於是景星曜於天，甘露降于地，朱草生於郊，凤皇止於庭，嘉禾孳於亩，澧泉涌於山，焦侥民来贡没羽，厨中自生肉脯，其薄如翣形，摇鼓自生风，使食物寒而不篯，名曰翣脯。又有草夹阶而生，随月生死，王者以是占日月之数，惟盛德之君，应和而生，故尧有之，名曰蓂荚，始封稷契咎繇，襃进伯禹，纳舜于大麓，后年二月。又率群臣，刻璧为书，东沉洛水，言天命当传舜之意，今中候运衡之篇是也，凡尧即位九十八年，年百一十八岁乃殂，百姓如丧考妣，三载，四海遏密八音，葬于济阴之成阳西北，是为穀林，尧取富宜氏女，曰女皇，生丹朱。又有庶子九人，皆不肖，故以天下命舜，曰：咨尔舜，天之历数在尔躬，允执其中，四海困穷，天禄永终，及尧三年丧毕，舜践天子位。
《符子》曰：尧曰：余坐华殿之上，森然而松生於栋，余立棂扉之内，霏焉而云生於牖，虽面双阙，无异乎崔巍之冠蓬莱，虽背墉椁，无异乎回峦之萦昆仑，余安知其所以安。
【赞】魏陈王曹植帝尧画赞曰：火德统位，父则高辛，克平共工，万国同尘，调適阴阳，其惠如春，巍巍成功，配天则神。
◇帝舜有虞氏
尚书舜典曰：慎徽五典，五典克从，纳于百揆，百揆时叙，宾于四门，四门穆穆，纳于大麓，烈风雷雨弗迷，帝曰：咨尔舜，询事考言，乃言底可绩，三载，汝陟帝位。
《礼记》曰：子曰：舜其大智也与，好察迩言，隐恶而扬善，执其两端，用其中於民，其斯以为舜乎。
又曰：昔舜作五弦之琴，以歌南风，［事具乐部。］
《论语》曰：无为而治者，其舜也与，夫何为哉，恭己正南面而已矣。
《孝经援神契》曰：舜龙颜重瞳大口，［手握襃，重童，象电多精光也，大口，象斗星口也，握襃，手中有襃字，喻从劳苦起，受襃饰，致大位也。］
雒书灵准听曰：有人方面，日衡重华，［日衡，衡有骨表如日者也。］握石推，怀神珠，［推读曰锤，锤，平轻重者也，握石锤，谓知璇玑玉衡之道也，怀神珠，喻有圣智也。］舜受终，凤皇仪，黄龙感，朱草生，蓂荚孳，西王母授益地图，［西王母得益地之图来献。］
《孟子》曰：鸡初鸣而起，孳孳为善者，舜之徒也，鸡初鸣而起，孳孳为利者，蹠之徒也，［蹠，盗蹠。］
又曰：尧之於舜，使其子九男事之，妻以二女焉，百年［孟子万章作官。］牛羊仓廪备，以养舜於畎亩之中，而后举加诸上位。
又曰：舜闻一善言，见一善行，若决江河，霈然莫之能御也。
《尸子》曰：舜一徙成邑，再徙成都，三徙成国，尧闻其贤，徵之草茅之中，与之语礼乐而不逆，与之语政至简而行，与之语道广大而不穷，於是妻之以媓，媵之以娥，九子事之，而讬天下焉。
《韩子》曰：历山农者侵畔，舜往耕，期年而耕者让畔，河滨渔者争坘，舜往渔，期年而渔者让长，东夷之陶者苦窳，舜往陶，期年而器以牢。
《吕氏春秋》曰：舜有子九人，不予其子而授禹，至公也。
《帝王世纪》曰：帝有虞氏，姚姓也，目重瞳，故名重华，字都君，有圣德，始迁於负夏，贩於顿丘，债於传虚，家本冀州，每徙则百姓归之，尧於是见舜於贰宫，设飨礼，迭为宾主，南面而问政，尧乃试以五典，遂举八凯，使佐后土，以揆百事，举八元，使布五教于四方，舜於是有大功二十，故梦眉长与发等，尧乃赐舜以昭华之玉，老而命舜代己摄政，舜东巡狩，登南山，观河渚，受图书，襃赐群臣，尊任伯禹稷契皋繇，皆益地，有苗氏负固不服，禹请征之，舜曰：我德不厚而行武，非道也，吾前教由未也，乃脩教三年，执干戚而舞之，有苗请服，立诽谤之木，申命九官十二牧，三载一考绩，三载黜陟幽明，禹为司空，功被天下，弃为后稷，播时百穀，契为司徒，敬敷五教，皋繇为士，典刑惟明，倕为共工，莫不致力，益为朕虞，庶物繁植，伯夷为祑宗，三礼不阙，夔为乐正，神人以和，龙为纳言，出内惟允，於是俊乂在官，群后德让，百僚师师，以五采章施于五色为服，以六律五声八音协治，治用之和，蒸民乃粒，万邦作乂，庶绩咸熙，乃作大韶之乐，箫韶九成，凤皇来仪，击石拊石，百兽率舞，故孔子称韶尽美矣。又尽善也，景星曜於房，群瑞毕致，地出乘黄，舜於是德被天下，荐於天，使禹摄政，有苗氏叛，南征，崩于鸣条，殡以瓦棺，葬於苍梧九疑山之阳，是为零陵，谓之纪市，在今营道，下有群象为之耕。
【赞】魏陈王曹植帝舜赞曰：颛顼氏族，重瞳神圣，克协顽瞽，应唐涖政，除凶举俊，以齐七政，应历受禅，显天之命。
晋夏侯湛虞舜赞曰：有虞愔愔，揖让鼓琴，垂拱临民，咏彼南音，世澄道玄，天下混心，思我王度，如玉如金。
晋庾阐虞舜像赞并序曰：夫至道玄妙，非器象所载，灵化潜融，非轨迹所传，故道资冲朴，则谓之三皇，德被群生，则号称舜禹，是以先王因其会通，制为准极，功格於天，则配于上帝，法施於民，则载在祀典，然后名教彰於至治，王道焕乎无穷，故兹堂之构也，有自来矣，然树寝所以栖神，而寝非神之所期，立像所以表德，而像非德之所存，若乃废其轨景，洞其玄真，虽冥照之鉴独朗，天下恶乎注其耳目哉，遂乃显图灵像，廓其庙坛，俾天光焜於宇宙，南风散乎五弦，岂谓神道之妙，可寄之於有涯哉，盖亦畅悠悠者之心也，其辞曰：玄像焜燿，万物含灵，飞龙在天，阳德文明，神道虽寂，务由机生，拥琴高咏，寄和五声，玄风既畅，妙尽无名，民鉴其朗，孰测窈冥。
周庾信舜干戚画赞曰：平风变律，击石来仪，先齐七政，更服三危，朱干独舞，玉戚空麾，南风一曲，恭己无为。
【碑】后魏温子昇舜庙碑曰：怀山不已，龙门未辟，大道御世，天下为公，感梦长人，明易攵仄陋，釐降二女，结友九男，执耜历山，耕夫所以谢畔，施罟雷泽，渔父於是让川，亦既登庸，以之纳录，九官咸事，百揆时叙，有大功於当世，集历数而在躬，受文祖之命，致昭华之玉，班五瑞於群后，禋六宗於上玄，舞干戚而远夷宾，弃金璧而幽灵应，青云浮洛，荣光塞河，符瑞必臻，休祥咸萃，以君人之大德，为帝王之称首，陟方之驾遂往，苍梧之窆不归，爰自先民，实存旧庙，既缉药房，遂镇瑶席，龙驾帝服，盖依俙於慕舜，交鼓亘瑟，实仿佛於闻韶，其辞曰：虹气降灵，姚墟诞圣，树阴未徙，帝图已定，乃宾四门，以齐七政，天眷功高，民归德盛，治既荡荡，化亦巍巍，南风在咏，西环有归，疑山永逝，湘水长违，灵宫肃肃，神馆微微。
【文】宋颜延之为张湘州祭虞帝文曰：惟哲化神，继天作圣，藏器渔陶，致身爱敬，是以二妃嫔德，九子观命，在麓不迷，御衡以正，唐历既终，虞道乃光，咨尧授禹，素俎采堂，百龄厌世，万里陟方，敬询故老，钦咨圣君，职奉西湘，虔属南云，神之听之，匪酒伊荤。
◇
《尚书·大禹谟》曰：受命于神宗，率百官，若帝之初，［从舜初授帝政事奉行之。］
《论语》曰：子曰：禹吾无间然矣，［孔子推禹功德之大，言不能复间厕其间。］菲饮食而致孝乎鬼神，恶衣服而致美乎黻冕。
《礼含文嘉》曰：禹卑宫室，垂意於沟洫，百穀用成，神龙至，灵龟服，玉女敬养天赐。
《春秋元命苞》曰：禹之时，民大乐，其骈三圣相继，故夏者大也。
《左传》曰：禹会诸侯於涂山，执玉帛者万国。
《尚书·中候》曰：伯禹曰：臣观河伯，面长人首鱼身，出水曰：吾河精也，授臣河图。
《尚书璇玑钤》曰：禹开龙门，导积石，玄圭出，刻曰延喜玉，受德天赐佩，［禹功既成，天出玄圭以赐之，古者以德佩，禹有治水功，故天佩以玄圭。］
吕氏春秋曰：禹南济乎江，黄龙负舟，［事具祥瑞部。］
《淮南子》曰：禹沐淫雨，栉疾风，决江疏河，凿龙门，辟伊阙，乘四载，随山刊木，平治水土，定七百国。
又曰：禹为水，以身解於阳旰［淮南脩务篇作盱，注同。］之河，［解，祷也，阳旰河在秦。］
《吴越春秋》曰：禹案黄帝中经，见圣人所记曰：在九疑山东南天柱，号曰宛委，承以文玉，覆以盘石，其书金简，青玉为字，编以白银，皆瑑其文，禹乃东巡，登衡山求之，赤绣文衣男子，自称玄夷仓水使者，来候禹，令斋三月，更求之，禹乃三日斋，登宛委山，取得书，得通水之理，遂周行天下，使益疏记之，名山海经也。
鬻子曰：禹投［《太平御览》八十二作据。］一馈而七起，曰：吾不恐四海之士留於道路也，恐其留吾门也，是以四海之士皆至，禹当朝廷，门可以罗雀。
《帝王世纪》曰：伯禹夏后氏，姒姓也，生於石坳，虎鼻大口，两耳参漏，首戴钩钤，胸有玉斗，足文履巳，故名文命，字高密，身长九尺二寸，长於西羌，西羌夷人也，其父既放，降在疋庶，有圣德，梦目［《太平御览》八十二作自。］洗於河西，四岳师举之，舜进之尧，尧命以为司空，继篰治水，乃劳身涉勤，不重径尺之璧，而爱日之寸阴，手足胼胝，故世传禹病偏枯，足不相过，至今巫称禹步是也。又纳礼贤人，一沐三握发，一食三起，尧美其绩，乃赐姓姒氏，封为夏伯，故谓之伯禹，天下宗之，谓之大禹，年百岁，崩于会稽，因葬会稽山阴县之南，今山上有禹冢并祠，下有群鸟芸田。
又曰：禹葬，衣衾三领，桐棺三寸，葛以繃之，下不及泉，上不通篯，既葬，收馀壤为垅，若参耕之亩。
《符子》曰：禹让天下於奇子，奇子曰：君言佐舜劳矣，凿山川，通河汉，首无发，股无毛，故舜也以劳报子，我生而逸，不能为君之劳矣。
【赞】魏陈王曹植夏禹赞曰：于嗟夫子，拯世济民，克卑宫室，致孝鬼神，蔬食薄服，紼冕乃新，厥德不回，其诚可亲，亹亹其德，温温其仁，尼称无间，何德之纯。
又曰：禹治水赞曰：嗟夫夏禹，寔劳水功，西凿龙门，疏河道江，梁歧既辟，九州以同，天赐玄圭，奄有万邦。
又禹渡河赞曰：禹济于河，黄龙负船，舟人并惧，禹叹仰天，予受大运，勤功恤民，死亡命也，龙乃弭身。
周庾信渡江赞曰：三江初凿，九谷新成，风飞鹢涌，水起龙惊，乐天知命，无待忧生，危舟遂静，乱楫还平。
