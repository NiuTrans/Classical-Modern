<strong>枕被缛如意胡床火笼香炉步摇钗梳枇囊镜袜</strong>
◇枕
《毛诗》曰：角枕粲兮。
《礼记》曰：父母舅姑之枕几不传。
又曰：凡内外，鸡初鸣，咸盥漱，敛枕簟。
《越绝书》曰：越王问范子曰：寡人已闻阴阳之事，穀之贵贱，可得而闻乎，曰：阳者主贵，阴者主贱，故当寒而温者，穀为之暴贵，当温而寒者，穀为之暴贱，王曰：善，书之帛，置之枕中，以为国宝。
《史记》曰：黥布反，上乃见薛公，薛公对曰：布不足怪也，使布出上计，山东非汉之有，出中计，未可知，出下计，陛下安枕而卧矣，《神仙传》曰：泰山父者，时汉武帝东巡，见父锄於道，头上白光高数尺，呼问之，对曰：有道士教臣作神枕，枕有三十二窍，二十四窍应二十四气，八窍应八风，臣行之转少，齿生。
【赋】后汉张纮朅材枕赋曰：有卓尔之殊朅，超诡异之邈绝，且其材色也，如芸之黄，其为香也，如兰之芳，其文彩也，如霜地而金茎，紫叶而红荣，有若蒲陶之蔓延，或如兔丝之烦萦，有若嘉禾之垂颖。又似灵芝之吐英，其似木者，有类桂枝之阑干，或象灌木之丛生，其似鸟者，若惊鹤之径逝，或类鸿鶤之上征，有若孤雌之无咮，或效鸳鸯之交颈，纷云兴而气蒸，般星罗而流精，何众文之冏朗，灼儵爚而发明，曲有所方，事有所成，每则异姿，动各殊名，众夥［○此有脱文。］不可殚形，制为方枕，四角正端，会緻密固，绝际无间，形妍体法，既丽且闲，高卑得適，辟坚每安，不屑珠碧之饰助，不烦锥锋之镌镂，无丹漆之彤朱，罔筦象之佐副，较程形而灵露真，［句有衍文。］众妙该而悉备，珪璋特达，玙璠富也，美梓逡巡，不敢与并，相思庶几，晞风於末列，神龙之姿，众鳞相绝，昔诗人称角枕之粲，季世加以锦绣之饰，皆比集异物，费日劳力，伤财害民，有损於德，岂如兹朅，既剖既斫，斯须速成，一材而已，莫与混并，纤微无加，而美晔春荣。
【铭】蔡邕警枕铭曰：应龙蟠蛰，潜德保灵，制器象物，示有其形，哲人降鉴，居安闻倾。
晋苏彦楠榴枕铭曰：珍木之奇，文树理鲜，〈木廉〉槾方正，密滑贞坚，朝景西翳，夕舒映天，书倦接引，酣乐流连，继以高咏，研精上玄，颐神靖魄，须以宁眠，寝贵无想，气和体平，御心以道，闲邪以诚，色空无着，故能忘情。
【箴】张纮朅材枕箴曰：彧彧其文，馥馥其芬，出自幽阻，升于毡茵，允朅允丽，惟淑惟珍，安安文枕，贰彼弁冠，冠御于昼，枕式于昏，代作充用，荣己宁身，兴寝有节，適性和神。
【启】梁元帝谢东宫赉宝枕启曰：泰山之药，既使延龄，长生之枕，能令益寿，黄金可化，岂直刘向之书，阳燧含火，方得葛洪之说，况复重安玳瑁，独胜瑰材，芳松非匹，柟榴未拟。
◇被
《楚辞》曰：翡翠珠被烂齐光。
《史记》曰：汲黯云，公孙弘位在三公，俸禄甚厚，为布被，此诈也，上问弘，弘谢曰：有之，夫九卿与臣善者，无过黯，然今日廷诘弘，诚忠，夫以三公为布被，饰诈以钓名，且臣闻管仲相齐，有三归，侈拟於君，桓公以霸，晏婴相景公，食不重肉，妾不衣丝，齐国亦治，今臣位为御史大夫，而为布被，自九卿下至小吏无差，诚如黯言，且无汲黯忠，陛下安闻此言，天子以为谦让，愈厚善之。
《东观汉记》曰：上尝召见诸郡计吏，问其风土，及前后守令能否，蜀郡计掾樊显进曰：渔阳太守张堪，昔在蜀，其仁以惠下，威能讨奸，前公孙述破时，珍宝山积，卷握之物，足富十世，而堪去职之日，乘折辕车，布被囊而已，上闻叹息。
又曰：王良为大司徒，在位恭俭，妻子不之官舍，布被瓦器，时司徒史鲍恢，以事到东海，过候其家，而良妻布裙曳柴，从田中归，恢告曰：我司徒吏，故来受书，欲见夫人，妻曰：妾是也，恢乃下拜，叹息而还。
谢承《后汉书》曰：朱宠为太尉，家贫，卧布被，朝廷赐锦被，不敢当。
《列女传》曰：江夏孟宗，少游学，与同学共处，母为作十二幅被，其邻妇怪问之。母曰：小儿无异操，惧朋类之不顾，故大其被，以招贫生之卧，庶闻君子之言耳。
《东观汉记》曰：祭遵奉公赏赐与士卒，家无私财，身衣布衣，卧布被，夫人裳不加采。
《郭子》曰：殷浩作杨州，尹［世说新语政事篇，《太平御览》七百零七尹上有刘字，此脱。］行，日小暮，便命左右取被，仆人问其故，答曰：刺史严，不敢夜行。
【启】梁刘孝威谢赉锦被启曰：色艳蒲桃，采逾联璧，鄂君惭绣，楚侍羞珠。虽复帝赐鹤绫，客赠鸳绮，高悬丽藻，远谢鲜明，汉老悦其怪文，魏马惊其香气。
◇缛
《释名》曰：缛，人所坐亵辱也。
张璠《汉记》曰：荀爽为三公，食不过一肉，脱粟饭，坐皮缛。
《魏武帝本纪》曰：上俭率，茵缛取质，无有缘饰。
《吴志》曰：张昭非鲁肃，颇毁訾之，孙权不以介意，赐肃母帷帐毡缛。
《世说》曰：晋孝武年十三四，时冬天，昼日不着複衣，夜则累茵缛，谢公云，体宜令有常，陛下昼过冷，夜过热，恐非摄养之术，帝曰：夜宜静，谢公出，叹之。
【启】梁元帝谢敕赐缛启曰：昔汉后锡貂，魏君送缛，未有玄兔来王，黄龙作贡，便觉肃蜰非遥，挹娄无远。
◇如意
胡综《别传》曰：时有掘地得铜匣，长二尺七寸，开之，得白玉如意，所执处，皆刻螭蝉等形，时人莫知其由，吴大帝以综多识，乃问之，综答云，昔秦始皇东游，以金陵有王者气，乃凿诸山岗，处处埋宝物，以当王者之气，此抑是乎。
《语林》曰：石崇与王恺争豪，穷极绮丽，以饰车服，晋武帝恺甥也，每助恺，以珊瑚高二尺许，枝柯扶疏，世间罕比，恺以示崇，崇视讫，以铁如意击之，应手瓦碎。
《石崇本事》曰：崇有珊瑚如意，长三尺二寸。
【启】梁简文帝谢敕赉水犀如意启曰：白玉照采，方斯非贵，珊瑚挺质，匹此未珍，谨仰承威神，陈谢讲座，方使欢喜罗汉，怀弃钵之嗟，王式名儒，析骊驹之辩，熊饰宝刀，子桓恧其大赉，旄牛轻拂，张敞惭其旧仪。
◇胡床
《曹瞒传》曰：操与马超战，将过河，前队適渡，超等掩至，操恚，犹坐胡床不起，张郃等见事急，引操入舡，得渡。
《魏略》曰：裴潜为兖州刺史时，尝作一胡床，及其去也，留以挂柱。
《晋中兴书》曰：王猛少贫贱，鬻畚为事，常至洛阳货畚，有一人於市贵买其畚，云家近在此，可随我去取直，猛随去，忽至深山中，语猛且住树下，当先通府君，须臾猛进，见一公据胡床，头鬓悉白，侍从十许人，有一人引猛云，大司马公可进，猛因拜老公，公曰：王公何缘拜，即十陪酬畚直，遣人送猛出，既出顾视，乃嵩高山也。
《郭子》曰：谢万尝诣王恬，既至，坐少时，王便入内，谢殊有喜色，谓必厚供，待良久，沐头散发而出，亦复不坐，乃据胡床，在中庭晒头，神气慨然，了无相酬对意。
《语林》曰：谢镇西着紫罗襦，据胡床，在大市佛图门楼上弹琵琶，作大道曲。
《世说》曰：庾大尉在武昌，时秋夜，气景甚佳，诸佐吏殷浩王胡之之徒，共登城南楼理咏，音调甚遒，俄而庾公率左右步来，诸贤欲起避之，公曰：小住，老子於此处，亦复不浅，因便据胡床，与诸贤士谈谑竟坐。
【诗】梁庾肩吾赋得咏胡床诗曰：传名乃外域，入用信中京，足欹形已正，文斜体自平，临堂对远客，命旅誓初征，何如淄馆下，淹留奉盛明。
◇火笼
《东宫旧事》曰：太子纳妃，有漆画手巾薰笼二七，大被薰笼三，衣薰笼三。
【诗】齐谢朓咏竹火笼诗曰：庭雪乱如花，井冰粲成玉，因炎入貂袖，怀温奉芳蓐，体密用宜通，文斜性非曲，暂承君王指，请谢阳春旭。
梁范静妻沈咏五彩竹火笼诗曰：可怜润霜质，纤剖复毫分，织作回风莒，制为萦绮文，含芳出珠被，耀绿接缃裙，徒嗟今丽饰，岂念昔凌云。
【启】梁简文帝谢敕赉织竹火笼启曰：池水始浮，庭雪向飞，慈泽无涯，时锡香被，制此蕑枝，彫斯罕节，文华九折，用美十炉。
◇香炉
魏武上杂物疏曰：御物三十种，有纯金香炉一枚，下盘自副，贵人公主有纯银香炉四枚，皇太子有纯银香炉四枚，西园贵人铜香炉三十枚。
《襄阳记》曰：刘季和性爱香，尝上厕还，过香炉上，主簿张坦曰：人名公作俗人，不虚也，季和曰：荀令君至人家，坐处三日香，为我如何令君，而恶我爱好也，坦曰：古有好妇人，患而捧心嚬眉，见者皆以为好，其邻丑妇法之，见者走，公便欲使下官遁走耶，季和大笑，以是知坦。
《东宫旧事》曰：皇太子初拜，有铜博山香炉一枚。
集异记曰：吴郡吴泰，能筮，会稽卢氏失博山香炉，使泰筮之，泰曰：此物质虽为金，其象实山，有树非林，有孔非泉，阖闾兴见发青烟，此香炉也，语其主处，求即得。
南岳记曰：衡山之岗有石室，有古人住处，有刀锯铜銚，及瓦香炉。
【诗】古诗曰：四坐且莫喧，原听歌一言，请说铜炉器，崔嵬象南山，上枝似松柏，下根据铜盘，雕文各异类，离娄自相连，谁能为此器，公输与鲁班，朱火然其中，青烟飏其间，顺风入君怀，四坐莫不欢，香风难久居，空令蕙草残。
齐刘绘咏博山香炉诗曰：蔽野千种树，出没万重山，上镂秦王子，驾鹤乘紫烟，下刻蟠龙势，矫首半衔莲，傍为伊水丽，芝盖出岩间，复有汉游女，拾羽弄馀妍，荣色何杂纟柔，缛绣更相鲜，纴麚或腾倚，林薄香千眠，掩华终不发，含薰未肯然，风生玉阶树，露湛曲池莲，寒虫飞夜室，秋云没晓天。
【赋】梁昭明太子铜博山香炉赋曰：禀至精之纯质，产灵岳之幽深，经般倕之妙旨，运公输之巧心，有蕙带而岩隐，亦霓裳而升仙，写嵩山之巃鹢，象邓林之阡眠，於时青烟司寒，红光翳景，翠帷已低，兰膏未屏，炎荧内曜，苾芬外扬，似庆云之程色，若景星之舒光，信名嘉而用美，永为玩於华堂。
【铭】汉刘向薰炉铭曰：嘉此正器，崭岩若山，上贯太华，承以铜盘，中有兰绮，朱火青烟。
梁孝元帝香炉铭曰：苏合氤氲，非烟若云，时秾更薄，乍聚还分，火微难尽，风长易闻，孰云道力，慈悲所薰。
◇步摇
《释名》曰：皇后首饰曰副，副，覆也，亦言副贰，兼用众物成其饰，上有垂珠步摇。
《东观汉记》曰：邓太后赐马贵人步摇一具。
《续汉书》曰：太后入庙，为花胜，上为凤，以翡翠为毛羽，步摇以黄金为山题，贯白珠，桂枝相纠。
【诗】梁范靖妻沈咏步摇花诗曰：珠华萦翡翠，宝叶间金琼，剪荷不似制，为花如自生，低枝拂绣领，微步动瑶琼。
◇钗
《释名》曰：叉，枝也，因形名之也。
《续汉书》曰：贵人助蚕，戴玳瑁钗。
《华阳国志》曰：涪陵山有大龟，其甲可卜，其缘可作钗，世号灵钗。
【诗】梁汤僧济泄井得金钗诗曰：昔日倡家女，摘花露井边，摘花还自比，插映还自怜，窥窥终不罢，笑笑自成妍，宝钗於此落，从来非一年，翠羽成泥去，金色尚如鲜，此人今何在，此物今空传。
【赋】晋夏侯湛雀钗赋曰：览嘉艺之机巧，持精思於雀钗，收泉珍於八极，纳朅异以表奇，布太阳而拟法，妙团团而应规，於是妍姿英妙之徒，相与竞嬖飞宠，［句有衍文。］并脩敕，理桂襟，整服饰，黛玄眉之琰琰，收红颜而发色，流眄闲步，轻袂翼翼，恃炫艳以相邈，常逍遥而侍侧，昔先王与道立教，崇冲让以致贤，不留志於华好。
【铭】后汉崔瑗三子钗铭曰：元正上日，百福孔灵，鬓发如云，乃象众星，三珠璜钗，摄媛赞灵。
【启】梁元帝谢东宫赉花钗启曰：苣乱九衢，花含四照，田文之珥，惭於宝叶，王粲之咏，恧此乘莲，九宫之珰，岂直黄香之赋，三珠之钗，敢高崔瑗之说，况以丽玉澄晖，远过玳瑁之饰，精金曜首，高践翡翠之名。
◇梳枇
《说文》曰：栉，梳枇总名也。
《释名》曰：梳言其齿疏也，枇言其相比也。
《礼记》曰：男女不同巾栉。
《左传》曰：晋太子为质於秦，将逃归，谓嬴氏曰：与子归乎，对曰：子晋太子而辱於秦，子之欲归，不亦宜乎，寡君使婢子侍执巾栉，以固子也，从子而归，弃君之命，不敢从，亦不敢言。
十洲记［《初学记》五，《太平御览》五十一作盛弘之荆州记。］曰：临海［按晋书地理志兴安县属临贺郡，海当作贺。］兴安县东界，去郡八十里，县边有平石，其上有石栉，俗云越王渡溪，堕栉於此。
《续汉书》曰：李文德素善延笃，谓公卿曰：延笃有王佐之才，欲令引进之，笃闻，为书止文德曰：吾常昧爽栉梳，坐於客堂，朝则诵虞夏之书，历公旦之典礼，览仲尼春秋，当时之时，不知天之为盖，地之为舆，慎勿迷其本，弃其生也。
《新序》曰：楚庄王罢朝而晏，樊姬问其故，庄王曰：今旦与贤相语，不知日晏也，樊姬曰：贤相为谁，王曰：虞丘子，樊姬掩口而笑，王问其故，曰：妾得执巾栉以侍王，非不欲专宠擅爱也，以为伤王之义，故进与妾同位者数人矣，今虞丘子未闻进一人，未知其贤。
【赋】晋傅咸栉赋曰：我嘉兹栉，恶乱好理，一发不顺，实以为耻，虽日用而匪懈，不告劳而自已，苟以理而委任，期竭力而没齿。
◇囊
《史记》曰：秦围邯郸，赵使平原君求救於楚，与门下二十人偕，得十九人，馀无可取者，毛遂自进於平原君，君曰：夫贤士之处世也，譬若锥之处囊，其末立见，今先生处胜门下，三年於此矣，左右未有所称，遂曰：臣乃今日请处囊中耳，使遂早得处囊中，乃颖脱而出，非特其末见而已也。
《汉书》曰：陆贾使尉他，留饮数月，他曰：越中无足与语，至生来，令我日闻所不闻，赐贾囊中装，直千金。
【诗】后汉赵一客秦诗曰：文籍徒满腹，不如一囊钱。
魏繁钦定情诗曰：何以致区区，目中双明珠，何以致叩叩，香囊系肘后。
【赋】梁简文帝眼明囊赋序曰：俗之妇人，八月旦，多以锦翠珠宝为眼明囊，因竞凌晨取露以拭目，聊为此赋，尔乃裁兹金镂，制此妖饰，缉濯锦之龙光，剪轻羁之蝉翼，杂花胜而成疏，依步摇而相通，明金乱杂，细宝交陈，义同厌胜，欣此节新，拟椒花於岁首，学夭桃於暮春。
◇镜
《庄子》曰：至人之用心也若镜，不将不迎，应而不藏，故胜物而无伤。
《韩子》曰：古之人，目短於自见，故以镜观面，智短於自知，故以道正己，镜无见疵之罪，道无明过之恶，目失镜，无以正鬓眉，身失道，无以知迷惑。
《战国策》曰：邹忌身体逸丽，朝服衣冠，谓其妻曰：我孰与城北徐公美，妻曰：君美甚。又问妾及客，皆曰：徐公不如，明日徐公来，忌窥镜自视，知不如徐公远矣，忌入朝见王曰：臣美不如徐公，臣妻妾客皆云臣胜，妻私臣，妾畏臣，客求臣也，今齐方千里，百二十城，宫妇莫不私王，朝臣莫不畏王，四境莫不求王，由此观之，亲蔽甚矣，王乃令群臣进谏，诸侯皆朝齐。
《列女传》曰：梁寡高行者，荣於色，敏於行，梁王闻而聘之，乃援镜割鼻，梁王高其行，号曰梁高行。
蜀王本纪曰：武都丈夫化为女，颜色美好，盖山精也，蜀王娶以为夫人，无几物故，蜀王於武都檐土，於成都葬之，盖地三亩，号曰武檐，以石作镜一枚，表其墓。
海内玉品子［《太平御览》七百十七作海内士品。］曰：徐孺子常事江夏黄公，公卒，孺子往会葬，无资自以致，赍摩镜具自随，每所在，赁摩镜取资，然后得前，既至，祭毕而退。
《抱朴子》曰：或问知将来吉凶为有道乎，答曰：用明镜九寸自照，有所思存，七日则见神仙，知千里外事也，明镜或用一，或用二，谓之四规镜。
《符子》曰：心善知人者，看如明镜，镜以耀明，故鉴人也。
浔阳记曰：石镜在山东，有一团石悬崖，明净照人。
《异苑》曰：山鸡爱其毛羽，映水则舞，魏武时，南方献之，公子苍舒，令以大镜其前，鸡鉴形而舞，不知止，遂乏死。
【诗】梁简文帝咏镜诗曰：□铢恒在侧，谁言览镜稀，如冰不见水，似扇长含晖，全开玳瑁匣，并卷织成衣，脱入相如手，疑言赵璧归。
周庾信咏镜诗曰：玉匣聊开镜，轻灰暂拭尘，光如一片水，影照两边人，月生无有桂，花开不逐春，试挂淮南竹，堪能见四邻。
梁高爽咏镜诗曰：初上凤皇墀，此镜照蛾眉，言照长相守，不照长相思，虚心会不采，贞明空自欺，无言此故物，更复对新期，梁何逊咏镜诗曰：珠帘旦初卷，停机晨未织，玉匣开览形，宝台临净饰，对影独含笑，看光时转侧，聊为出茧眉，试染夭桃色，羽钗如可间，金钿畏相逼，荡子行未归，啼妆坐相忆。
梁朱超道咏镜诗曰：折花须自插，不用暂临池，当犹可怜面，偏与镜相宜，安钗钏独响，刷鬓袖俱移，唯馀心里恨，影中恒不知，梁王孝礼咏镜诗曰：可怜不自识，终须因镜中，分眉一等翠，对面两边红，转身先见动，含笑逆相同，犹嫌镜里促，看人未好通。
【赋】梁刘缓镜赋曰：夜筹已竭，晓锺将绝，窗外明来，帷前影灭，阶边就水，盘中先映，讶宿妆之犹调，笑残黄之不正，欲开奁而更饰，乃当窗而取镜，世间好镜自无多，唯闻一个比姮娥，曾经玉女照，屡被仙人磨，光明粉可怜，论时不假着，法用自应须，夏天金薄漠，秋日宝茱萸，银缠辟鬼咒，翠厄护身符，空处宜应插，非是畏钗梳。
周庾信镜赋曰：天河渐没，日轮将起，燕噪吴王，乌惊御史，玉花簟上，金莲帐里，始摺屏风，新开户扇，朝光晃眼，早风吹面，临桁下而牵衫，就箱边而着钏，宿鬟尚卷，残妆已薄，无复唇珠，才馀眉萼，靥上星稀，黄中月落，镜台银带，本出魏宫，能横却月，巧挂回风，龙垂匣外，凤倚花中，镜乃照胆照心，难逢难值，镂五色之盘龙，刻千年之古字，山鸡看而独舞，海鸟见而孤鸣，临水则池中月出，照日则壁上菱生，暂设妆奁，还抽镜屉，竞学生情，争怜今世，鬓齐故略。眉平犹剃，飞花抟子，次第须安，朱开锦蹹，黛黈油檀，脂和甲煎，泽渍香兰，量髻鬓之长短，度安花之相去，悬媚子於搔头，拭钗梁於粉絮，梳头新罢照着衣，还从妆处取将归，暂看弦系，悬知缬缦，衫正身长，裙斜假襻，真成个镜特相宜，不能片时藏匣里，暂出园中也自随。
晋傅咸镜赋曰：清邈明水，景若朝阳，不将不迎，应物无方，不有心於妍丑，而众形其必详，猗猗淑媛，峨峨后妃，眷春荣之零华，惧玉颜之有衰，盼清阳以自镜，竞崇姱以相辉。
【铭】梁简文帝镜铭曰：金精石英，冰辉沼清，高堂悬影，仁寿摛声，云开月见，水净珠明。
江总方镜铭曰：此镜以照着衣，镜背图刻八卦二十八宿，仁寿殿前，无以加斯彫丽也，玄枵命巧，仲吕呈祥，金镌石汉，铜铸丹阳，价珍负局，影丽高堂，图星拟盖，写卦随方，明齐水止，照与天长，增辉兔苑，永侍龙光。
汉李尤镜铭曰：铸铜为鉴，整饰容颜，修尔法服，正尔衣冠。
◇袜
《汉书》曰：景帝时，王生尝召居庭中，公卿尽会，张释之为廷尉，王生顾曰：吾袜解，为我结袜，释之跪而结之，既已，人或让之，王生独奈何庭辱张廷尉如此，王生曰：吾老且贱，自度终无益於张廷尉，廷尉方天下名臣，吾故使跪结袜，欲以重之，诸公闻之，贤王生而重释之。
《东观汉记》曰：和帝召诸儒，侍中贾逵尚书令黄香等，相难数事，罢朝，特赐履袜。
《会稽典录》曰：贺劭为人美容止，瞻视动静有常，与人交，久益敬之，至在官府，左右莫见其洗沐，坐尝着袜，希见其足。
【铭】后汉崔骃袜铭曰：机衡建子，万物含滋，黄锺育化，以养元基，长履景福，至于亿年，皇灵既祐，祉禄来臻，本枝百世，子子孙孙。
【颂】魏曹植冬至献袜颂曰：玉趾既御，履和蹈贞，行与禄迈，动以福并，南闚北户，西巡王城，翱翔万域，圣体浮轻。
