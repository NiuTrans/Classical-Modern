<strong>别上</strong>
◇别上
《毛诗》曰：出宿于泲，饮饯于祢。
又曰：显父饯之，清酒百壶。
又曰：燕燕，卫庄姜送归妾也。
又曰：之子于归，远送於野。
又曰：有女仳离，慨其叹矣。
《礼记》曰：嫁女之家，三夜不息烛，思相离也，［事具礼部。］
《家语》曰：孔子去周，而老子送之曰：吾闻富贵者送之以财，仁者送之以言，吾虽不能富贵，而窃仁者之号，请送子以言乎，凡当世之聪明深察而近於死者，好议人者也，博辩闳大而危其身者，好发人之恶者也，孔子曰：敬授［《初学记》十八，《太平御览》四百八十九作奉。］教。
《楚辞》曰：离，别也，骚，愁也，言己放逐离别，中心愁思。
又曰：悲莫悲兮生离别，乐莫乐兮新相知。
又曰：憭栗兮若在远行，登山临水送将归。
又曰：超北梁兮永辞，送美人兮南浦。
《吕氏春秋》曰：吴起，魏武侯送之曰：何以治西河，对曰：以忠信。
《吴越春秋》曰：勾践伐吴，乃命国中与之诀，而国人悲哀，皆作离别之声。
又曰：群臣送勾践，至於江上，临水祖道，大夫种为祝，勾践举杯垂涕。
孔丛曰：子高游赵，平原君客有邹文李节者，与相友善，及将还鲁，诸故人诀既毕，文节送行，三宿，临别，文节流涕交颐，子高徒抗手而已，分背就路，其徒问曰：先生与彼二子善，彼有恋恋之心，未知后会何期，凄怆流涕，而先生厉声高揖，无乃非亲亲之谓乎，子高曰：始吾谓二子丈夫尔，乃今知其妇人也，人岂鹿豕也哉，而常群聚乎。
《汉书》曰：武帝平阳公主家卫子夫，得幸，主因奏子夫送入宫，子夫上车，主拊其背曰：去矣，即贵原无相忘，［事具储官部公主篇。］
又曰：疏广与兄子受，并为皇太子师傅，广谓受曰：吾闻知足不辱，知止不殆，功遂身退，天之道也，遂上疏乞骸骨，上许之，公卿大夫，故人邑子，遂为设祖道，供帐东都门外，送者车数百两，辞诀去，及道路观者，皆曰：贤哉二大夫，或叹息，为之下泣。
又曰：李广利将兵击匈奴，丞相为祖道，至渭桥。
又曰：窦皇后弟广国曰：姊去我西时，与我诀於传舍中，沐我。
又曰：成帝遣定陶王之国，王辞去，上与相对泣而诀。
《东观汉记》曰：陈遵使匈奴，过辞於王丹，丹谓遵曰：俱遭世反覆，唯我二人为天地所遗，今子当之绝域，无以相赠，赠子以不拜，遂揖而别，遵甚喜。
又曰：东平王苍，与诸王朝京师，月馀还，帝临送，归宫凄然怀思，乃遣使手诏诸国曰：辞别之后，独坐不乐，因就车归，伏轼而吟，瞻望永怀，实劳我心，诵及采菽，以增叹息。
又曰：肃宗遣诸王归国，帝特留东平王苍，赐以秘书列图，道术秘方，至八月饮酎毕，有司复奏遣苍，乃许之，手诏赐苍曰：骨肉与天性，诚不以远近亲疏，然数见颜色，情重昔时，中心恋恋，恻然不能言，於是车驾祖送，流涕而诀，复赐乘舆服御珍宝，鞍马钱布，以亿万计。
又曰：光武遣冯异讨赤眉，车驾送至河南，赐以乘舆七尺具剑，敕异曰：念自修整，无为郡县所笑，异顿首受命。
谢承《后汉书》曰：范丹与王奂亲善，奂后为汉阳太守，丹於道候别之，奂曰：行路仓卒，非陈阔之所，可共到前亭宿息，以叙分隔，丹曰：今子远適千里，会面无期，如其相追，将有慕贵之讥矣，便起告违，拂衣而去，奂瞻望弗及，丹长逝不顾。
《吴志》曰：鲁肃代周瑜，过吕蒙，酒酣，蒙问肃曰：君受重任，与关羽为邻，将何计略，以备不虞，肃应曰：临时施宜，蒙因为画五策，肃於是越席就之，拊其背曰：吕子明，吾不知卿才略所及，至於此也，遂拜蒙母，结友而别。
又曰：刘繇亡於豫章，孙策命太史慈往安抚之，左右皆曰：慈必北去不还，策曰：子义舍我，当复与谁，饯送昌门，把腕别曰：何时能还，答曰：不过六十日，果如期而反。
《吴录》曰：孙权祖朱桓，桓奉觞曰：臣当远去，原一持陛下须，无所恨，权凭机前席，桓进捋须。
《魏志》曰：曹休为镇南将军，假节都督军事，车马临送，下舆执手而别。
《蜀志》曰：宗豫聘吴，孙权捉豫手，涕泣而别曰：君每衔命，结二国之好，今君年长，孤亦老矣，恐不复相见。
《管辂别传》曰：诸葛乐［魏志二十九管辂传作原。］与辂别，戒以二言，卿性乐酒，虽温克，然不可保，宁当节之，卿有水镜之才，所见者妙，祸如膏火，不可不慎。
许迈别传曰：迈好养生，遣妻归家，东游，采药於桐庐山，欲断穀，以山近人，不得专一，移入临安，自以无复反，乃改名远游，书与妇别。
《语林》曰：有人诣谢公别，谢公流涕，此人了不悲，既去，左右曰：向客殊自密云，谢公曰：非徒密云，乃自旱雷尔。
《俗说》曰：张敷从彭城还，傅亮下舡与别，张不起，授手着舫户外，傅遂不执手，熟视张面云，查故是梨中不臧者，便去。
《世说》曰：阮籍嫂尝归家，籍相见与别，人或讥之，籍曰：礼岂为我辈设耶。
《广州记》曰：尉他筑台，以朝朔望，构起华馆，以送陆贾，［事具居处部。］沈约《宋书》曰：张敷音仪详缓，与人别，执手曰：念相闻，馀响久之不绝。
又曰：殷仲文还姑熟，祖送倾朝，桓谦要参军王弘同行，答曰：饯离送别，必在有情，下官与殷风马不接，无缘扈从，谦贵其言。
【诗】古诗曰：行行重行行，与君生别离，相去万馀里，各在一天［文选二十九，《初学记》十八作天一。］涯，道路阻且长，会面安可知，胡马依北风，越鸟巢南枝，相去日已远，衣带日已缓，浮云蔽白日，游子不顾反，思君令人老，岁月忽已晚，弃捐勿复道，努力加餐饭。
又古诗曰：明月何皎皎，照我罗床帷，忧愁不能寐，揽衣起徘徊，行客虽云乐，不如早旋归。
古诗曰：涉江采芙蓉，兰泽多芳草，采之欲遗谁，所思在远道，还顾望旧乡，长路漫浩浩，同心而离居，忧伤已终老。
古诗曰：庭中有奇树，绿叶发华滋，攀条折其荣，将以遗所思，馨香盈怀袖，路远莫致之，此物何足贵，但感别经时。
汉李陵赠苏武别诗曰：晨风鸣北林，熠燿东南飞，原言所相思，日暮不垂帷，明月照高楼，想见馀光辉，玄鸟夜过庭，仿佛能复飞，褰裳路踟蹰，彷徨不能归，浮云日千里，安知我心悲，思得琼树枝，以解长渴饥。
又赠苏武别诗曰：良时不再至，离别在须臾，屏营衢路侧，执手野踟蹰，仰视浮云驰，奄忽交相逾，风波一失路，各在一天［《文选》二十九作天一。］隅，长当从此别，且复去斯须，欲因晨风发，送子以贱躯。
苏武诗曰：骨肉缘枝叶，结交亦相因，四海皆兄弟，谁为行路人，况我连枝树，与子同一身，昔为鸳与鸯，今为参与辰，昔在常相近，邈若胡与秦，惟念当离别，思情日已新，鹿鸣思野草，可以喻嘉宾，我有一樽酒，欲以赠远人，原子留斟酌，慰我平生亲。
又赠苏武别诗曰：嘉会难再遇，三载为千秋，临河濯长缨，念别怅悠悠，望望悲风至，对酒不能酬，行人怀往路，何以慰我愁，独有盈觞酒，与子结绸缪。
又苏武诗曰：黄鹄一远别，千里顾徘徊，胡马失其群，思心常依依，何况双飞龙，羽翼临当乖，幸有弦歌曲，可以喻中怀，请为游子吟，泠泠一何悲，丝竹厉清声，慷慨有馀哀，长歌正激烈，中心怆以摧，欲展清商曲，念子不能归，俛仰内伤心，泪下不可挥，原为双黄鹄，送子俱远飞。
又赠苏武诗曰：携手上河梁，游子暮何之，徘徊溪路侧，恨恨不能离，行人难久留，各言长相思，安知非日月，弦望自有时，努力崇明德，皓首以为期。
又赠苏武别诗曰：陟彼南山隅，送子淇水阳，尔行西南游，我独东北翔，辕马顾悲鸣，五步一彷徨，双凫相背飞，相远日已长，远望云中路，想见来珪璋，万里遥相思，何益心独伤，随时爱景曜，原言莫相忘。
又赠苏武诗曰：烁烁三星列，拳拳月初生，寒凉应节至，蟋蟀夜悲鸣，晨风动乔木，枝叶日夜零，游子暮归思，塞耳不能听，远望正萧条，百里无人声，远处天一隅，苦困独伶丁，亲人随风散，沥滴如流星，原得萱草枝，以解饥渴情。
又赠苏武别诗曰：锺子歌南音，仲尼叹归与，戎马悲边鸣，游子恋故庐，阳鸟归飞云，蛟龙乐潜居，人生一世间，贵与原同俱，身无四凶罪，何为天一隅，与其苦筋力，必欲荣薄躯，不如及清时，策名於天衢。
汉苏武别李陵诗曰：双凫俱北飞，一凫独南翔，子当留斯馆，我当归故乡，一别如秦胡，会见何讵央，怆恨切中怀，不觉泪霑裳，原子长努力，言笑莫相忘。
又别李陵诗曰：征夫怀往路，起视夜何其，参辰皆已没，去去从此辞，行役在战场，相见未有期，握手一长叹，泪为生别滋，努力爱春华，莫忘欢乐时，生当复来归，死当长相思。
魏文帝代刘勋出妻王氏诗曰：翩翩床前帐，可以蔽光辉，昔将尔同去，今将尔共归，缄藏箧笥里，当复何时披。
魏陈王曹植诗曰：门有万里客，问君何乡人，褰裳起从之，果得心所亲，挽裳对我泣，太息前自陈，本是朔方士，今为吴越民，行行将复行，去去適西秦。
又诗曰：微阴翳阳景，清风飘我衣，游鱼潜渌水，翔鸟薄天飞，眇眇客行士，徭役不得归，始出严霜结，今来白露晞，游子叹黍离，处者歌式微，慷慨对嘉宾，凄怆内伤悲。
又送应氏诗曰：原得展嬿婉，我友之朔方，亲昵并集送，置酒此河阳，山川迥且远，别促会日长。
又离友诗曰：凉风肃兮白露滋，木感气兮条叶辞，临渌水兮登重基，折秋华兮采灵芝，寻永归兮赠所思，感离隔兮会无期，伊郁悒兮情不怡。
魏应玚别诗曰：朝云浮四海，日暮归故山，行役怀旧土，悲思不能言，悠悠涉千里，未知何时旋。
又别诗曰：浩浩长河水，九折东北流，晨夜赴沧海，海流亦何抽，远適万里道，归来未有由，临河累太息，五内怀伤忧。
魏徐幹为挽舡士与新娶妻别诗曰：与君结新婚，宿昔当别离，凉风动秋草，蟋蟀鸣相随，蚓蚓寒蝉吟，蝉吟抱枯枝，枯枝时飞扬，身体忽迁移，不悲身体移，当惜岁月驰，月驰无穷极，会合安可知，原为双黄鹄，悲鸣戏清池。
晋孙楚答弘农故吏民诗曰：昔我先侯，迈德垂化，康哉之咏，寔由良佐，惟余忝辱，弗克负荷，每历贵邦，仰瞻泰华，追慕先轨，感想哀嗟，诜诜臣故，爰及群士，皓首老成，率彼邑里，阐崇高义，长幼以齿。
又征西官属送别诗曰：晨风飘岐路，零雨被芳草，倾城远相送，饯我千里道，乖离即长衢，惆怅盈怀抱。
晋潘岳北芒送别王世胄诗曰：朱镳既扬，四辔既整，驾言饯行，告离芒岭，情有迁延，日无馀影，回辕南翔，心焉北骋。
又金谷集诗曰：王生和鼎实，石子镇海沂，亲友各言迈，中心怅有违，何以叙离思，携手游郊畿，朝发晋京阳，夕次金谷湄，回谿萦曲阻，峻坂路威夷，渌池泛淡淡，青柳何依依，玄醴染朱颜，但诉杯行迟，投分寄石友，白首同所归。
晋潘尼送卢弋阳景宣诗曰：杨朱焉所哭，岐路重别离，屈原何伤悲，生离情独哀，知命虽无忧，仓卒意低回，叹气从中发，洒泪随襟颓，九重不常键，阊阖有时开，愧无纻衣献，贻言取诸怀。
又皇太子集应令诗曰：圣朝命方岳，爪牙思北邻，皇储延笃爱，设饯送远宾，谁应今日宴，具惟廊庙臣，置酒宴猷庭，击鼓灵沼滨，羽觞飞酃醁，芳馔备奇珍，巴渝二八奏，妙舞鼓铎振，长袂生回飘，曲裾扬轻尘，晋王浚从幸洛水饯王公归国诗曰：圣主应期运，至德敷彝伦，神道垂大教，玄化被无垠，钦若崇古制，建侯屏四邻，皇舆回羽盖，高会洛水滨，临川讲妙艺，纵酒钓潜鳞，八音以迭奏，兰羞备时珍，古人亦有言，为国不患贫，与蒙庙庭施，幸得厕太钧，群僚荷恩泽，朱颜感献春，赋诗尽下情，至感畅人神，长流无舍逝，白日入西津，奉辞慕华辇，侍卫路无因，驰情系帷幄，乃心恋轨尘。
晋陆机祖道毕雍孙刘边仲潘正叔诗曰：皇储延髦俊，多士出幽遐，適遂时来运，与子游承华，执笏崇贤内，振缨曾城阿，毕刘赞文武，潘生莅邦家，感别怀远人，原言叹以嗟。
又於承明作与弟士龙诗曰：牵世缨时网，驾言远徂征，饮饯岂异族，亲戚弟与兄，分涂长林侧，挥袂万始亭，南归憩永安，北迈顿承明。
又送顾公直诗曰：伐鼓五岭表，扬声万里外，高山向足陵，巨海犹萦带。
又拟庭中有奇树诗曰：芳草忽已茂，佳人竟不归，感物恋所欢，采此当遗谁。
晋王濬祖道应令诗曰：侯谁在矣，东宫诜诜，曰保曰傅，弘道惟新，前疑协衡，顾问翼轮，岂伊张仲，专美前津，焕乎唐德，钦在四邻，齐轨上叶，永垂清尘。
晋左思赠妹九嫔悼离诗曰：郁郁岱清，海渎所经，阴精以灵，为祥为祯，瓘瓘令妹，应期诞生，如兰之秀，如芝之荣，总角岐嶷，龀龆夙成，比德古烈，异世同声，惟我惟妹，寔惟同生，早丧先妣，恩百常情，女子有行，实远父兄，骨肉之恩，固有归宁，何悟离析，隔以天庭，自我不见，于今二龄，穆穆令妹，有德有言，才丽汉班，明朗楚樊，默识若记，下笔成篇，行显中闺，名播外藩，何以为赠，勉以烈图，何以为言，申以诗书，相去在近，上下欷歔，含辞满胸，郁烦不舒。
晋张华祖道征西应诏诗曰：赫赫大晋，奄有万方，陶以仁化，曜以天光，二迹陕西，实在我王，内饪玉铉，外惟鹰扬，四牡扬镳，玄辂振绥，庶寮群后，饯饮洛湄，感离叹凄，慕德迟迟。
又祖道赵王应诏诗曰：崇选穆穆，利建明德，於显穆亲，时惟我王，禀姿自然，金质玉相，光宅旧赵，作镇异方，休宠曲锡，备物焕彰，发轫上京，出自天邑，百寮饯行，搢绅具集，轩冕瓘瓘，冠盖习习，恋德惟怀，永叹弗及，晋陆云饯太尉王公还京邑诗曰：圣泽既渥，嘉会愔愔，庭旅锺鼓，堂有瑟琴，飞辔清晖，扶桑移阴，视景祗慕，挥袂霑襟，恋彼同栖，悲尔异林，我有旨酒，以歌以吟。
又赠兄诗曰：行矣怨路长，惄焉伤别促，指途悲有馀，临觞欢不足，我若西流水，子如东峙岳，慷慨逝言感，徘徊居情育，安得携手俱，契阔成騑服，悠远涂可极，别促怨会长，衔思恋行迈，兴言在临觞，南津有绝济，北渚河无梁，神往同逝感，形留悲参商。
又左九嫔感离诗曰：自我去膝下，倏忽逾再期，邈邈浸弥远，拜奉将何时，披省所赐告，寻玩悼离词，仿佛想容仪，歔欷不自持，何时当奉面，娱目於书诗，何以诉辛苦，告情於文辞。
晋殷仲文送东阳太守诗曰：昔人深诚叹，临水送将离，如何祖良游，心事孱在斯，虚亭无留宾，东川缅逶迤。
晋何敬祖洛水祖王公应诏诗曰：穆穆圣皇，体此慈仁，友于之至，通于明神，游宴绸缪，情恋所亲，薄言饯之，于洛之滨，嵩崖岩岩，洪流汤汤，春风动衿，归雁和鸣，我后飨客，鼓瑟吹笙，举爵惟别，闻乐伤情，嘉宴既终，白日西归，群司告旋，鸾舆整绥，我皇重离，顿辔骖騑，临川永叹，酸涕霑颐，崇恩感物，左右同悲。
宋孝武与庐陵王绍别诗曰：连岁矜离心，今兹幸良集，信宿穷晨暮，开颜披所戢，未尽欢晤怀，已伤岐路及，舳舻引江介，飞旌背尔邑，悄扰徒旅戒，团栾流景入，迟迟分手念，泫泫登路泣。
宋南［原脱，据冯校本补。］平王代收泪［原脱，据冯校本补。］就长路诗曰：耸辔高陵曲，挥袂广川濆，黄尘昏白日，悲风起浮云，萧条万里别，契阔三秋分，时往从朝露，年来惊夕氲，徘徊去芳节，依迟从远军。
宋谢灵运相送方山诗曰：祗役出皇邑，指期憩瓯越，解缆及流潮，怀旧不能发，折折就衰林，皎皎明秋月，含情易为盈，遇物难可歇。又答谢惠连诗曰：怀人行千里，我劳盈十旬，别时花灼灼，别后叶蓁蓁。
宋谢惠连西陵献康乐诗曰：哲兄感仳别，相送越埛林，饮饯野亭馆，分袂澄湖阴，凄凄留子言，眷眷浮客心，回塘隐舻枻，远望绝形音。
又与孔曲阿别诗曰：凄凄乘兰秋，言饯千里舟，涂届云阳邑，邑宰有昔游，行人虽念路，为尔暂淹留。
又夜集叹乖诗曰：诗人咏踟蹰，骚者歌离别，诚哉曩日欢，展矣今夕切，吾生赴遥命，质明即行辙，在贫故宜言，赠子保温惠，曷用书诸绅，久要亮有誓。
宋颜延之为皇太子侍宴饯衡阳南平二王应诏诗曰：大仪在御，皇圣居贞，旁缉民纪，仰纬天经，物资感变，神以瑞形，川无遁宝，山不閟灵，亦既戒装，皇心载远，夕帐亭皋，晨仪禁苑，神行景骛，发自灵阃，对宴感分，瞻秋悼晚。
宋鲍昭诗曰：轻鸿戏江潭，孤雁集洲沚，邂逅两相亲，同念共无已，风雨好东西，一隅顿千里，追忆栖宿时，声客满心耳，扬翮不能翔，徘徊烟雾里。
又送盛侍郎诗曰：北临出塞道，南望入乡津，高墉宿寒雾，平野起秋尘。
齐王俭后园饯从兄豫章诗曰：兹夕竟何夕，念别开曾轩，光风转兰蕙，流月汎虚园。
齐王融奉辞镇西应教诗曰：未学谢能筭，高义幸知游，霤庭参辩奭，梁苑豫才邹，徘徊岁光晚，摇落江树秋，风旗萦别浦，霜琯迾遥州。
又萧谘议西上夜集诗曰：徘徊将所忧，惜别在河梁，衿袖三春隔，江山千里长，寸心无远近，边地有风霜，勉哉勤岁暮，敬矣慎容光，山中殊未怿，杜若空自芳。
齐谢朓别王僧孺诗曰：花树杂为锦，月池皎如练，如何当此时，别离言与宴，非君不见思，所悲思不见。
又与江水曹诗曰：山中上芳月，故人清樽赏，远山翠百重，回流映千丈，花枝聚如雪，垂藤散犹网，别后能相思，何差异风壤。
又怀故人诗曰：芳洲有杜若，可以赠佳期，望望忽超远，何由见所思，我行未千里，山川已间之，离居方岁月，故人不在兹，清风动帘夜，孤月照窗时，安得同携手，酌酒赋新诗。
又离夜诗曰：玉绳隐高树，斜汉映曾台，离堂华烛尽，别幌清琴哀，翻潮尚知限，客思眇难裁，山川不可梦，况乃故人杯。
又将发石头上烽火楼诗曰：徘徊恋皇邑，踯躅晒曾阿，陵高墀阙近，眺迥风云多，荆吴阻山岫，江海合澜波，归飞无羽翼，其如别离何。
又新亭渚别范云诗曰：洞庭张乐地，萧［《文选》二十作潇。］湘帝子游，云去苍梧野，水还江汉流，停骖我怅望，辍棹子夷犹，广平听方籍，茂陵方见求，心事俱已矣，江上徒离忧。
齐虞义［按当作羲。］送友人上湘诗曰：濡足送征人，褰裳临水路，共盈一樽酒，对之愁日暮，汉广虽容舠，风悲未可渡，佳期难再得，原但论心故，沅水日生波，芳洲行坠露，共知丘壑改，同无金石固。
齐刘绘送别诗曰：春满方解箨，弱柳向低风，相思将安寄，怅望南飞鸿。
齐张融别诗曰：白云山上尽，清风松下歇，欲识离人悲，孤台见明月。
梁简文帝示晋陵弟诗曰：零雨岐路悲，送归临水节，时事虽为舛，离忧等闲别。
又饯临海太守刘孝仪蜀郡太守刘孝胜诗曰：碣石临东海，峨眉距西候，两杜昔夹河，二龙今出守，方无夜犬惊，向息神牛斗，凉风绕轻幕，麦雨交新溜，念此一衔觞，怀离在惟旧。
又饯庐陵内史王脩应令诗曰：饯行临上节，开筵命羽觞，回池泻飞栋，浓云垂画堂，疏槐未合影，反日暂流光，园梅敛新衰，阶蕙结初芳。
又饯别诗曰：行乐南北皮，宴饯临华池，箨解篁开节，花闇鸟迷枝，窗阴随影度，水色带风移，徒命衔杯酒，终成悯别离。
又送别诗曰：行行异溯海，依依别路岐，水苔随缆聚，岸柳拂舟垂，石菌生悬叶，江槎流卧枝，烛尽悲宵去，酒满惜将离。
又伤离新体诗曰：伤离复伤离，别后情郁纡，凄凄隐去棹，悯悯怆还途，慼慼意不申，转顾独霑襟，前驱经御宿，后骑历河漘，胡香翼还幰，清笳送后尘，落日斜飞盖，馀晖承画轮，柳影长横路，槐枝深隐人，桂宫夕掩铜龙扉，甲馆宵垂云母帏，胧胧月色上，的的夜萤飞，草香袭余袂，露洒霑人衣，带堞凌城云乱聚，排枝度叶鸟争归，碗中浮蚁不能酌，琴间玉徽调别鹤，别鹤千里别离声，弦调轸急心自惊，试起登南楼，还向华池游，前时筱生今欲合，近日裁荷尚不抽，犹是衔杯共赏处，今兹对此独生愁，楼高望暧暧，山川自分态，偃师虽北连，轘辕已南背，远听寂无闻，遥瞻目有阂，含毫意不迷，长叹情无赖。
梁昭明春日宴晋熙王诗曰：百六锺期数，三七厄时中，国难悲如毁，亲离叹数穷，藩哲游沮梦，杨化抚边戎，幸兹同宴醑，引满爱樽空。
梁范云之零陵郡次新亭诗曰：江干远树浮，天末孤烟起，江天自如合，烟树还相似，沧流未可源，高飘去何已。
又别诗曰：洛阳城东西，长作经时别，昔去雪如花，今来花似雪。
又送沈记室夜别诗曰：桂水澄夜分，桂山清晓云，秋风两乡怨，秋月千里分，寒芝宁共采，霜猿行独闻，扪萝意遗我，折桂方思君。
又别诗曰：孤烟起新丰，候雁出云中，草低金城雾，木下玉门风，别君河初满，思君月屡空，折桂衡山北，摘兰沅水东，兰摘心焉寄，桂折意谁通。
梁江淹贻袁常侍诗曰：昔我别楚水，秋月丽秋天，今君客吴坂，春日媚春泉，幽冀生碧草，沅湘含翠烟，铄铄霞上景，懵懵云外山，涉江竟何望，留滞空采莲。
又临秋怨别诗曰：四时煎日夜，玉露催紫荣，始怀未及叹，春意秋方惊，凉草散萤色，衰树敛蝉声，承君客江潭，先愁鸿雁鸣，吴山饶离袂，楚水多别情，金碧坚不灭，桂华兰有英，但见一叶落，衰恨方未平。
又拟古杂体诗曰：远与君别者，乃至雁门关，黄云蔽千里，游子何时还，送君如昨日，檐前露已团，不惜蕙草晚，所悲道里寒，君行在天涯，妾身长别离，原一见颜色，不异琼树枝，菟丝及水萍，所寄终不移。
梁宗史［当作夬。］诗曰：别酒正参差，乖情将陆离，怅焉临桂苑，愍默瞻华池，轻云流惠采，时雨乱清漪，眇眇追兰径，悠悠结芳枝，眷言终何讬，心寄方在斯。
梁萧琛别诗曰：落日总行辔，薄别在江干，游客无淹期，长川有急澜，分手信云易，相思诚独难，之子两特达，伊子日盘桓，俟我式微岁，共赏阶前兰。
梁任昉诗曰：离烛有穷辉，别念无终绪，歧言未及申，离白已先举，揆景衡无阿，临风长楸渚，浮云难嗣音，徘徊怅谁与，傥有关外驿，聊访狎鸥鹭。
梁丘迟侍宴乐游苑饯徐州刺史应诏诗曰：诘旦阖闾开，驰道闻凤吹，轻荑承玉辇，细草藉龙骑，风迟山尚响，雨息云犹渍，巢空初鸟飞，荇乱新鱼戏，寔惟北门重，匪亲孰为寄，参差别念举，肃穆恩波被，小臣信多幸，投生岂酬义。
梁沈约侍宴谢朏宅饯东归应诏诗曰：皇情怅东〈舟世〉，羽饰拂南躔，夏云清朝景，秋风扬早蝉，饮和陪下席，论道光上筵。
又侍宴乐游苑饯徐州刺史应诏诗曰：沃若动龙骖，参差凝凤管，金塘草未合，玉池泉将满。
又侍宴乐游苑饯吕僧珍应诏诗曰：丹浦非乐战，负重切君临，我皇蕴至德，忘己用尧心，愍兹区宇内，鱼鸟失飞沉，推毂二崤道，扬旆九河阴，超乘尽三属，选士皆百金，戎主出细柳，饯席樽上林，命师诛后服，授律缓前禽，函辕方解带，峣武稍披衿，伐罪芒山曲，吊民伊水浔，将陪告成礼，待此未抽簪。
又别范安［《文选》二十安下有成字，此脱。］诗曰：平生少年日，分手易前期，及尔同衰暮，非复别离时，勿言一樽酒，明日难共持，梦中不识路，何以慰相思。
又送友人别诗曰：君东我亦西，衔悲涕如霰，浮云一南北，何由展言宴，方作异乡人，赠子同心扇，遥裔发海鸿，连翩出檐燕，春秋更去来，参差不相见。
又别谢文学诗曰：汉池水如带，巫山云似盖，一望沮漳水，宁思江海会，以我经寸心，从君千里外。
梁王筠侍宴饯临川王北伐应诏诗曰：金版韬英，玉牒蕴精，帝德乃武，王威有征，轩习弧矢，夏陈干戚，周骛戎车，汉驰羽檄，我皇俊圣，千年锺武，德洞十门，威加八柱，金正圮德，水行失道，胡马南牧，戎徒西保，荐食伊瀍，整居沣镐，金阙杨尘，铜台茂草，命彼膳［原讹胆，据冯校本改。］夫，爰诏协律，乐武出车，弦操别日，玉馔骈罗，琼浆泛溢，圣德温温，宾仪秩秩。
梁萧子显侍宴饯陆倕应令诗曰：储皇饯离送，广命传羽觞，侍游追西水，闲宴等清漳，新泉已激浪，初卉始含芳，雨罢叶增绿，日斜树影长。
梁刘孝绰侍宴饯庾於陵应诏诗曰：皇心眷将远，怅饯灵芝侧，是日青春献，林塘多秀色，芳卉疑纶组，嘉树以雕饰，游丝缀湋领，光风送绮翼，下辇朝既盈，留宴景将昃，高辩竞谈瑞，奇文争笔力，伊臣独无伎，何由奉吹息。
又侍宴饯张惠绍应诏诗曰：沧池诚自广，蓬山一何峻，丽景花上鲜，油云叶里润，风度馀芳满，鸟集新条振，饯言班俊造，光私奖輶吝，徒然谬反隅，何以窥重仞。
又应令诗曰：鲜云积上月，冻雨晦初阳，回风飘淑气，落景换新光，竹萌始防露，桂挺已含芳，瑶庭变杜若，玉沼发攒蒋，圣衿惜歧路，曲宴辟兰堂。
又江津寄刘之遴诗曰：与子如黄鹄，将别复徘徊，经过一柱观，出入三休台，共摛云气藻，同举霞文杯，流人每晓游，禁门恒晚开，欲寄一言别，高驾何由来。
又发建兴渚示刘陆二黄门诗曰：扁舟去平乐，还顾极川梁，犹闻枣下吹，尚识杏间堂，洛桥分曲渚，官寺隐回塘，客行裁跬步，即事已多伤，况复千馀里，悲心未遽央。
又侍离宴诗曰：轩辕东北望，江汉西南永，羽旗映日移，铙吹临风警，令王愍追送，缆舟饯俄顷，掩袂望征云，衔杯惜馀景，首燕徒有心，局步何由骋，梁吴筠送吕外兵诗曰：白云浮海际，明月落河滨，送君长叹息，徒使泪霑巾。
又别夏侯故章诗曰：白马黄金羁，青骊紫丝控，新知关山别，故人河梁送，置此一函书，为余达云梦。
又酬别诗曰：故人杯酒别，天清明月亮，露下寒葭中，风起秋江上，衣染潺湲泣，棹犯参差浪，匕首直千金，七宝雕华状，生离何用表，赖此持相饷。
又别王谦诗曰：严光不遂世，流转任飞蓬，欲还天台岭，不狎甘泉宫，离歌玉弦绝，别酒金卮空，傥遗故人念，仆在东山东。
又赠摇郎诗曰：星汉正参差，佳人不在斯，宿昔暂乖阻，何异远分离，露染蘼芜叶，月照芄兰枝，风光已飘薄，云采复逶迤，劳梦无人觉，默默心自知。
又赠别诗曰：客子惨无欢，送别江之干，白云方眇眇，黄鸟尚关关，纠纷巫山石，合沓洞庭澜，行衣侵晓露，征舠犯夜湍，无因停合浦，见此去珠还。
又赠别诗曰：树响浃山来，猿声绕岫急，旅帆风飘扬，行巾露霑湿，深浪闇蒹葭，浓云没城邑，不见别离人，独有相思泣。
又赠别诗曰：君留朱门里，我至广江濆，城高望犹见，风多听不闻，流蘋方绕绕，落叶尚纷纷，无由得共赏，山川间白云。
梁何逊与胡兴安夜别诗曰：居人行转轼，客子暂维舟，念此一筵笑，分为两地愁，露湿寒塘草，月映清淮流，芳抱新离恨，独守故园秋。又从镇江州与游故别诗曰：历稔共追游，一旦辞群匹，复如东流水，未有西归日，夜雨滴空阶，晓灯暗雕室，相悲各罢酒，何时更促膝。
梁庾肩吾侍宴饯湘东王诗曰：陈主从游士，高宴入承华，并载同连璧，雕文类简沙，落猿时动树，坠雪暂摇花，念此离筵促，方愁别路赊。
又侍宴饯湘州刺史张续诗曰：洞庭资善政，层城送远离，九歌扬妙曲，八桂动芳枝，雨足飞春殿，云峰入夏池，郢路方辽远，湘山转蔽亏，何当好风日，极望长沙垂。
又饯张孝总应令诗曰：层台临回涨，耿耿青烟上，欲送分符人，翻似河隄望，寒云暗积水，秋雨蒙重嶂，别念动神衿，华文切离贶，惭无寡和曲，空陪郢中唱。
又应令诗曰：江上早寒生，萧条铙管清，别筵开帐殿，离舟卷幔城，前山黄叶起，对岸白沙惊，临涡同极望，窃吹愧才轻。
又侍宴饯东阳太守范子云诗曰：东部资良守，北宫敦献酬，新枝渐接树，故冻欲含流，早花少馀雪，春寒极晚秋，徒嗟白岸远，空想赤松游。
又新林送刘之遴诗曰：旆转黄山路，舟缆白马津，送轮时合幰，分骖各背尘，常山喜临代，陇头悲望秦，欲持汉中策，还以赠征人。
梁朱超道别席中兵诗曰：数年共游息，一旦各联翩，莫论行近远，终是隔山川，长波漫不极，高岫郁相连，急风乱还鸟，轻寒静暮蝉，扁舟已入浪，孤帆渐逼天，停车对空渚，长望转依然。
梁刘显发新林浦赠同省诗曰：回首望归途，山川邈离异，落日悬秋浦，归鸟飞相次，感物伤我情，惆怅怀亲懿。
梁刘孺侍宴饯新安太守萧几应令诗曰：芝殿近薄景，画室写油云，玄览多该洽，圣思究前闻，微密探精义，优游妙典坟，饮饯参多士，言赠赋新文。
梁王僧孺送殷何两记室诗曰：掩袖出南浦，驱车送上征，飘飘晓云駚，瀁々旦潮平，不肖余何惜，无赀是勿轻，傥有还书便，一言访死生。
梁张缵侍宴饯东阳太守萧子云诗曰：仲月发初阳，轻寒带春序，渌池解馀冻，丹霞霁新雨，良守谒承明，徂舟戒兰渚，皇储惜将迈，金樽留宴醑。
周王裒入关故人送别诗曰：百年馀古树，千里闇黄尘，关山行就近，相看成远人。
又别裴仪同诗曰：河桥望行旅，长亭送故人，沙飞似军幕，蓬卷若车轮，边衣苦霜雪，愁貌损风尘，行路皆兄弟，千里念相亲。
又别陆才子诗曰：解缆出南浦，征棹且凌晨，还看分手处，唯馀送别人，中流摇盖影，边江落骑尘，平湖开曙日，细柳发新春，沧波不可望，行云聊共因。
又别王都官诗曰：连翩悯流水，凄怆惜离群，东西御沟水，南北会稽云，河桥两隄绝，横歧数路分，山川遥不见，怀袖远相闻。
周庾信应令诗曰：望别非新馆，开舟即旧湾，浦喧征棹发，亭空送客还，路尘犹向水，征帆独背关。
又和保法师诗曰：秦关望楚路，灞岸想江潭，几人应落泪，看君马向南。
又和侃法师诗曰：客游经岁月，羁旅故情多，近待衡阳雁，秋分俱度河。
又和侃法师诗曰：回首河隄望，眷眷嗟离绝，谁言旧国人，到在他乡别。
又寄王琳诗曰玉关道路远，金陵信使疏，独下千行泪，开君万里书。
又别周弘正［原讹王，据本集改正，此讹。］诗曰：扶风石桥北，函谷故关前，此中一分手，相逢知几年，黄鹄一反顾，徘徊恋怆然，自知悲不已，徒劳减瑟弦。
陈周弘正陇头送征客诗曰：朝霜侵漠草，流沙度陇飞，一闻流水曲，行住两霑衣。
又答林法师诗曰：客行七十岁，岁暮远徂征，寒云结不解，陇水冻无声，君看日近远，为忖长安城。
陈徐陵新亭送别应令诗曰：凤吹临伊水，时驾出河梁，野燎村田黑，江秋岸荻黄，隔城闻上鼓，回洲隐去樯，神襟爱远别，流睇极清漳。
又别毛永嘉诗曰：原子厉清规，归来振羽仪，嗟余今老病，此别恐长离，白马君来哭，黄泉我讵知，徒劳脱宝剑，空挂陇头枝。
陈张正见征虏亭送新安王应令诗曰：凤吹临南浦，神驾饯东平，亭回漳水乘，旆转洛滨笙，地冻班轮响，风严羽盖轻，烧田云色暗，古树雪花明，歧路一回首，流襟动眷情。
又秋日别庾正员诗曰：征途愁转旆，连骑惨停镳，朔气凌疏木，江风送上潮。青雀离帆远，朱鸢别路遥，唯有当秋月，夜夜上河桥。
陈阴铿送始兴王诗曰：良守别承明，枉道暂逢迎，去帆收锦纟乍，归骑指兰城，纷纠连山暗，潺湲泒水清，桂晚花方白，莲秋叶始轻，背飞伤客念，临岐悯圣情，分风不得远，何由送上征。
又江津送刘光禄不及诗曰：依然临送渚，长望倚河津，鼓声随听绝，帆势与云邻，泊处空馀鸟，离亭已散人，林寒正下叶，钩晚欲收纶，如何相背远，江汉与城闉。
又广陵岸送北使诗曰：行人引去节，送客舣归舻，即是观涛处，仍为郊赠衢，汀洲浪已息，邦江路不纡，亭嘶背枥马，樯转向风乌，海上春云杂，天际晚帆孤，离舟对零雨，别渚望飞凫，定知能下泪，非但一杨朱。
隋江总赠洗马袁朗别诗曰：贾谊登朝日，终军对奏年，校文升广内，抚剑入崇贤，奇才殊艳逸，将别爱留联，驱车命铙管，拱坐面林泉，池寒稍下雁，木落久无蝉，雾侵山上月，霜开石路烟，高谈无与慰，迟尔报华篇。
又别袁昌州诗曰：河梁望陇头，分手路悠悠，徂年惊若电，别日欲成秋，黄鹄飞飞远，青山去去愁，不言云雨散，更似东西流。
又赋得携手上河梁应诏诗曰：早秋天气凉，分手关山长，云愁数处黑，木落几枝黄，鸟归犹识路，流去不知乡，秦川心断绝，何悟是河梁。
又别袁昌州诗曰：客子叹途穷，此别异西东，关山嗟坠叶，岐路悯征蓬，别鹤声声远，愁云处处同。
又别宾化侯诗曰：分歧泣世道，念别伤边秋，断山时结雾，平海若无流，惊鹭一群起，哀猿数处愁，是日送归客，为情自可求。
又别永新侯诗曰：送君张掖郡，分悲函谷关，欲知肠断绝，浮云去不还。
