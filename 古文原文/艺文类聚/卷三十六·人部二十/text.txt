<strong>隐逸上</strong>
◇隐逸上
《周易》曰：遯世无闷。
又曰：天地闭，贤人隐。
又曰：不事王侯，高尚其事。
又曰：贲于丘园，束帛戋戋，《礼记》曰：儒有上不臣天子，下不事诸侯。
又曰：季春之月，聘名士，礼贤者。
《论语》曰：逸民，伯夷叔齐虞仲夷逸朱张柳下惠少连。
《庄子》曰：古之所谓隐士者，非伏其身而不见也，非闭其言而不出也，非藏其知而不发也，时命大谬也。
又曰：刻意尚行，离世异俗，此山谷之士，避世之人也，就薮泽，处间旷，钓鱼闲处，无为而已矣，此江海之士，避世之人也，闲暇之所好也。
嵇康《高士传》曰：广成子在崆峒之上，黄帝问曰：吾欲取天地之精，以养万物，为之奈何，广成子蹶然而起曰：至道之精，窈窈冥冥，无视无听，抱神以静，我守其一，以处其和，故千二百岁而形未尝衰，得吾道者，上为皇，下为王，失吾道者，上见光，而下为土，吾将去汝，入无穷之门，游无极之野，与日月参光，与天地为常。
又曰：黄帝将见大隗于具茨之山，方明为御，昌宇参乘，黄帝曰：［本句上有脱文。］异哉，请问天下，小童曰：予少游六合之外，適有瞀病，有长者教予，乘日之车，游於襄城之野，今病少损，将复六合之外，为天下者，予奚事焉，夫为天下，亦奚异牧马哉，去其害马而已，黄帝再拜，称天师而还。
又曰：善卷者，舜以天下让之，卷曰：予立宇宙之中，冬衣皮毛，夏衣絺葛，日出而作，日入而息，逍遥天地之间，何以为天下哉，遂入深山，莫知其所终。
又曰：石户之农，不知何许人，与舜为友，舜以天下让之，石户夫负妻携子以入海，终身不返。
又曰：伯成子高者，唐虞之时为诸侯，至禹，去而耕，禹往趋而问之，子高曰：昔尧治天下，至公无私，不赏而民劝，不罚而民畏，今子赏而不劝，罚而不威，德自此衰，刑自此作，夫子盍行乎，无落吾事，俋俋乎耕而不顾。
又曰：鲁连好奇伟倜傥，尝游赵，难新垣衍以秦为帝，秦军为却，平原君欲封连，连三辞，平原君乃以千金为连寿，连笑曰：所贵於天下之士者，为人排患释难也，即有取之，是商贾之事尔，及燕将守辽［史记八十三鲁仲连传作聊。］城，田单攻之不能下，连乃为书射城中，遗燕将，燕将见书，泣三日，乃自杀，城降，田单欲爵连，连曰：吾与於富贵而诎於人，宁贫贱轻世而肆意。
又曰：闾丘先生，齐宣王猎於社山，社山父老十三人，相与劳王，王赐父老不租，先生独不谢，曰：原得寿得富得贵，夫选良吏，平法度，则臣得寿矣，振之以时，则臣得富矣，令少敬长，则臣得贵矣。
又曰：田生菅床茅屋，不肯仕宦，惠帝亲自往，不出屋。
又曰：郑仲虞不仕汉朝，章帝自往，终不肯起，曰：陛下何惜不为上世君，令臣得为偃息之民，天子以尚书禄终其身，世号白衣尚书。
又曰：韩福者，以行义脩絜，汉昭帝时，以德行徵，病不进，元凤元年，诏赐帛五十匹，遣长吏时以存问，常以八月赐羊酒，不幸死者，赐複衾一，祠以中牢，自是至今为徵士之故事，福终身不仕，卒于家。
又曰：班嗣世在京师，家有赐书，内足於财，父党杨子云以下，莫不造门，桓君山从借庄子，嗣报曰：今吾子闻仁义之羁绊，系声名之缰锁，伏孔氏之轨躅，驰颜闵之极艺，何以大道为自眩也，昔有学步邯郸者，匍匐而归耳，其行己持论如此，遂终于家。
又曰：尚长，字子平，禽庆，字子夏，二人相善，庆隐避不仕王莽，长通易老子，安贫乐道，好事者更馈遗，辄受之，自足还馀，如有不取也，举措必於中和，司空王邑，辟之连年，乃欲荐之於莽，固辞乃止，遂求退，读易至损益卦，喟然叹曰：吾知富贵不如贫贱，未知存何如亡尔，为子嫁娶毕，敕家事断之，勿复相关，当如我死矣，是后肆意，与同好游五岳名山，遂不知所在。
又曰：巢父，尧时隐人，年老，以树为巢，而寝其上，故人号为巢父，尧之让许由也，由以告巢父，巢父曰：汝何不隐汝形，藏汝光，非吾友也，乃击其膺而下之，许由怅然不自得，乃遇清泠之水，洗其耳，拭其目，曰：乡者闻言，负吾友，遂去，终身不相见。
又曰：许由，字武仲，尧舜皆师之，与齧缺论尧而去，隐乎沛泽之中，尧舜乃致天下而让焉，曰：十日并出，而爝火不息，其光也不亦难乎，夫子为天子，则天下治，我由尸之，吾自视缺然，许由曰：吾将为名乎，名者实之宾，吾将为宾乎，乃去，宿於逆旅之家，旦而遗其皮冠，巢父闻由为尧所让，以为汙，乃临池水而洗其耳，池主怒曰：何以汙我水，由乃退而遯耕於中岳，颍水之阳，箕山之下。
又曰：壤父者，尧时人，年五十而击壤於道中，观者曰：大哉帝之德也，壤父曰：吾日出而作，日入而息，凿井而饮，耕地而食，帝何德於我哉。
又曰：子支伯者，舜以天下让支伯，支伯曰：予適有幽忧之病，方且治之，未暇治天下也，遂不知所之。
又曰：被裘公者，吴人也，延陵季子出游，见道中遗金，顾而睹之，谓公曰：取彼金，公投镳瞋目，拂手而言曰：何子居之高，视之卑，吾被裘而负薪，岂取遗金者哉，季子大惊，既谢而问其姓名，曰：吾子皮相之士，何足语姓名哉。
又曰：段干木者，治清节，游西河，守道不仕，魏文侯就造其门，干木逾墙而避之，文侯以客礼，出过其庐则式，其仆问之，文侯曰：干木不趣势，隐处穷巷，声驰千里，敢勿式乎，文侯所以名过齐桓公者，能尊段干木，敬卜子夏，友田子方也。
又曰：庄周少学老子，梁惠王时，为蒙县漆园吏，以卑贱，不肯仕，楚威王以百金聘周，周方钓於濮水之上，曰：楚有龟，死三千岁矣，今巾笥而藏之於庙堂之上，此龟宁生而掉尾涂中耳，子往矣，吾方掉尾於涂中，后齐宣王又以千金之币，迎周为相，周曰：子不见郊祭之牺牛乎，衣以文绣，食以刍菽，及其牵入太庙，欲为孤豚，其可得乎，遂终身不仕。
《续晋阳秋》曰：谢敷隐居会稽山，初月犯少微星，一名处士星，时戴逵名重於敷，时人忧之，俄而敷死，故会稽士人嘲吴人云，吴中高士，求死不得。
《世说》曰：郄超每闻欲高尚隐退者，辄为办百万资，并为造立居宇，在剡，为戴公起宅甚精，戴始往居，与所亲书曰：近在剡，如入官舍。又为傅约亦办百万，傅隐事差互，故不果述。
又曰：支道林因人就深公买印山，深公曰：未闻巢由买山而隐。
袁淑真隐传曰：鬼谷先生，不知何许人也，隐居韬智，居鬼谷山，因以为称，苏秦张仪师之，遂立功名，先生遗书责之曰：若二君岂不见河边之树乎，仆御折其枝，波浪荡其根，上无径尺之阴，身被数千之痕，此木岂与天地有仇怨，所居然也，子不见嵩岱之松柏，华霍之檀桐乎，上枝干於青云，下根通於三泉，千秋万岁，不受斧斤之患，此木岂与天地有骨肉哉，盖所居然也。
又曰：鹖冠子，或曰楚人，隐居幽山，衣敝履空，以鹖为冠，莫测其名，因服成号，著书言道家，冯谖常师事之，后显於赵，鹖冠子惧其荐己也，乃与谖绝。
【诗】魏阮瑀诗曰：四晧潜南岳，老莱窜河滨，颜回乐陋巷，许由安贱贫，伯夷饿首阳，天下归其仁，何患处贫苦，但当守明真。
晋张华招隐诗曰：隐士讬山林，遁世以保真，连惠亮未遇，雄才屈不申。
又诗曰：栖迟四野外，陆沉背当时，循名奄不著，藏器待无期，羲和策六龙，弭节越崦嵫，盛年俯仰过，忽若振轻丝。
晋张载招隐诗曰：出处虽殊涂，居然有轻易，山林有悔吝，人间实多累，鹓雏翔穹冥，蒲且不能视，鹳鹭遵皋渚，数为矰所系，隐显虽在心，彼我共一地，不见巫山火，芝艾岂相离，去来捐时俗，超然辞世伪，得意在丘中，安事愚与智。
晋张协诗曰：结宇穷岚曲，耦耕幽薮阴，荒庭寂以闲，山岫峭且深，凄风起东谷，有弇兴南岑，虽无箕毕期，肤寸自成霖，泽雉登垄雊，寒猿拥条吟，溪壑无人迹，荒楚郁萧森，投禾脩岸垂，时闻樵采音，重棋可拟志，回渊可比心，养真尚无为，道胜贵陆沉，游思竹素园，寄辞翰墨林。
晋左思招隐诗曰：杖策招隐士，荒涂横古今，岩穴无结构，丘中有鸣琴，白雪傍阴岗，丹葩耀阳林，非必丝与竹，山水有清音，何事待啸歌，灌木自悲吟。
又招隐诗曰：经始东山庐，果下自成榛，前有寒泉井，聊可莹心神。
晋陆机招隐诗曰：驾言寻飞遁，山路郁盘桓，芳兰振蕙叶，玉泉涌微澜，嘉卉献时服，灵术进朝餐，朝采南涧т，夕息西山足，轻条象云构，密叶成翠屋，结风伫兰林，回芳薄秀木。
又诗曰：寻山求逸民，穹谷幽且遐，清泉荡玉渚，文鱼跃中波。
晋闾丘冲招隐诗曰：大道旷且夷，蹊路安足寻，经世有险易，隐显自存心，嗟哉岩岫士，归来从所钦。
晋王康琚招隐诗曰：登山招隐士，褰裳蹑遗踪，华条当圜室，翠叶代绮窗。
晋辛旷赠皇甫谧诗曰：颙颙朝士，亦孔其依，莫不迟想，载渴载饥，我弓我旄，礼亦无违，企望高冈，来仪来归，其晖伊何，与帝同心，明明天子，如日之临，临照四方，探赜幽深，山无逸民，水无潜龙，爰彼九皋，克量德音，茂哉先生，皇实是钦。
宋谢灵运越岭行溪诗曰：猿鸣诚知曙，幽谷光未显，岩下云方合，花上露犹泫，逶迤傍嵔〈山奥〉，迢遰陟陉岘，蘋萍泛深沉，蒲菰冒清浅，企石挹飞泉，攀林摘叶卷，想见山阿人，萝薜若在眼。
梁武帝逸民诗曰：如垅生木，木有异心，如林鸣鸟，鸟有殊音，如江游鱼，鱼有浮沉，岩岩山高，湛湛水深，事迹易见，理相难寻。
梁刘孝标始居山营室诗曰：自昔厌喧嚣，执志好栖息，啸歌弃城市，归来事耕织，凿户闚嶕峣，开轩望崭崱，激水檐前溜，脩竹堂阴植，香风鸣紫湋，高梧巢绿翼，泉脉洞沓沓，流波下不极，仿佛玉山隈，响像瑶池侧，夜诵神仙记，旦吸云霞色，将驭六龙舆，行从三鸟食，谁与金门士，抚心论焜臆。
梁范云答句曲先生诗曰：终朝吐祥雾，薄晚孕奇烟，洞涧生芝草，重崖出醴泉，中有怀真士，被褐守冲玄，石户栖十秘，金坛谒九仙，乘鹓方履汉，辔鹤上腾天。
梁吴筠诗曰：山际见来烟，竹中窥落日，鸟向檐上飞，云从窗里出。
又诗曰：绿竹可充食，女萝可代裙，山中自有宅，桂树笼青云。
又诗曰：具区穷地险，稽山万里馀，奈何梁隐士，一去无还书。
梁任昉答刘居士诗曰：君子之道，亦有其四，高行绝俗，盛德出类，才同文锦，学非书肆，望之可阶，即之难至，辍精天理，躔象少微，人与俗异，道与人违，庭飞熠燿，室满伊威，行无辙迹，理绝心机。
又答何徵君诗曰：散诞羁鞿外，拘束名教里，得性千乘同，山林无朝市，勿以耕蚕贵，空笑易农仕，宿昔仰高山，超然绝尘轨，倾［原脱，据冯校本补。］壶已等药，命管亦齐□，无为叹独游，若终方同止。
又赠徐徵君诗曰：促生悲永路，早交伤晚别，自我隔容徽，於焉徂岁月，情非山河阻，意似河湖悦，东皋有儒素，杳与荣名绝，曾是违赏心，曷用箴余缺，眇焉追平生，尘书废不阅，信此伊能已，怀抱岂暂辍，何以表相思，贞松擅严节。
梁庾肩吾赠周处士诗曰：九丹开石室，三径没荒林，仙人翻可见，隐士更难寻，篱下黄花菊，丘中白雪琴，方欣松叶酒，自和游山吟。
又寻周处士弘让诗曰：试遂赤松游，披林对一丘，梨红大谷晚，桂白小山秋，石镜菱花发，桐门琴曲愁，泉飞疑度雨，云积似重楼，王孙若不去，山中定可留。
又赋得嵇叔夜诗曰：山林重明灭，风月临嚣尘，著书惟隐士，谈玄止谷神，雁重翻伤性，蚕寒更养身，广陵馀故曲，山阳有旧邻，俗俭宁妨患，才多反累身，寄言山吏部，无以助庖人。
周明帝赠韦居士诗曰：六爻贞遁世，三辰少光微，颍阳去犹远，沧洲遂不归，风动秋兰佩，香飘莲叶衣，坐石窥仙洞，乘槎下钓矶，岭松千仞直，岩泉百丈飞，傥能同四隐，来参余万机。
周王襃赠周处士诗曰：我行无岁月，征马屡盘桓，崤曲三危阻，关重九折难，犹持汉节使，尚服楚臣冠，巢禽疑上幕，惊羽畏虚弹，飞蓬去不已，客思渐无端，壮志与时歇，生年随事阑，百龄悲促命，数刻念馀欢，云生陇坻黑，桑疏蓟北寒，鸟道无蹊径，清溪有波澜，思君化羽翮，要我铸金丹。
又和赵王隐士诗曰：凫鹄均长短，雕鷃共逍遥，清襟蕴秀气，虚席满风飚，断弦唯续葛，独酌止倾瓢，菖蒲九重节，桑薪七过烧。
周庾信奉和赵王隐士诗曰：洛阳徵五隐，东都别二贤，云气浮函谷，星光集颍川，灞陵采樵路，成都卖卜钱，鹿裘披稍裂，藜床坐欲穿，阮籍唯长啸，嵇康讶一弦，涧险无平石，山深足细泉，低松犹百丈，少鹤已千年，野鸟繁弦啭，山花焰火然，虽无亭长识，终见野人船。
又穷秋寄隐士诗曰：王倪逢齧缺，桀溺遇长沮，藜床负日卧，麦陇带经锄，自然曲木几，无名科斗书，聚花聊饲雀，穿池试养鱼，小村治涩路，低田补坏渠，秋水牵沙落，寒藤抱树疏，空枉平原骑，来过仲蔚庐。
陈周弘正还草堂寻处士弟诗曰：四时易荏苒，百龄倏将半，故老多零落，山僧尽凋散，宿树倒为查，旧水侵成岸，幽寻属令弟，依然归旧馆，感物自多伤，况乃春湋乱。
陈周弘让无名诗曰：行行访名岳，处处必留连，遂至一岩里，灌木上参天，忽见茅茨屋，暧暧有人烟，一士开门出，一士呼我前，相看不道姓，焉知隐与仙。
陈伏知道赋得招隐诗曰：招隐访仙楹，丘中琴正鸣，桂丛侵石路，桃花隔世情，薄暮安车近，林喧山鸟惊。
陈正见赋得落落穷巷士诗曰：杨云不邀名，原宪本遗荣，草长三径合，花发四邻明，尘随幽巷静，啸逐远风清，门外无车辙，自可绝公卿。
隋江总夏日还山庭诗曰：独於幽栖地，山庭暗女萝，涧渍长低筱，池开半卷荷，野花朝暝落，盘根岁月多，停樽无赏慰，狎鸟自经过。
又春夜山庭诗曰：春夜芳时晚，幽庭野气深，山疑刻削意，树接纵横阴，户对忘忧草，池惊旅浴禽，樽中良得性，物外知余心。
隋王由礼赋得岩穴无结搆诗曰：岩间无结构，谷处极幽寻，叶落秋巢迫，云生石路深，早梅香野径，清涧响丘琴，独有栖迟客，留连芳杜心。
【赋】后汉张衡归田赋曰：游都邑以永久，无明略以佐时，徒临川以羡鱼，俟河清乎未期，感蔡子之慷慨，从唐生以决疑，谅天道之微昧，追渔父以同嬉，於是仲春令月，时和气清，原隰郁茂，百草滋荣，王睢鼓翼，仓庚哀鸣，交颈颉〈亢鸟〉，关关嘤嘤，於焉逍遥，聊以娱情，于时曜灵俄景，继以望舒，极盘游之至乐，虽日夕以忘劬，感老氏之遗诫，且回驾乎蓬庐，弹五弦之妙指，咏周孔之图书，挥翰墨以奋藻，陈三皇之轨模，苟纵心於域外，焉知荣辱之所拘。
魏陈王曹植潜志赋曰：潜大道以游志，希往昔之遐烈，矫贞亮以作矢，当苑囿乎艺窟，驱仁义以为禽，必信中而后发，退隐身以灭迹，进出世而取容，且摧刚而和谋，接处肃以静恭，亮知荣而守辱，匪天路以焉通。
晋张华归田赋曰：随阴阳之开阖，从时宜以卷舒，冬奥处以城邑，春游放於外庐，归郏鄏之旧里，讬言静以闲居，育草木之蔼蔚，因地势之丘墟，丰蔬果之林错，茂桑麻之纷敷，用天道以取资，行药物以为娱，时逍遥於洛滨，聊相佯以纵意，目白沙与积砾，玩众卉之同异，扬素波以濯足，溯清澜以荡思，低徊住留，栖迟菴蔼，存神忽微，游精域外，藉纤草以为茵，援垂阴以为盖，瞻高鸟之陵风，临鯈鱼於清濑，眇万物而远观，脩自然之通会，以退足於一壑，故处否而忘泰。
晋陆机幽人赋曰：世有幽人，渔钓乎玄渚，弹云冕以辞世，披宵褐而延伫，是以物外莫得窥其奥，举世不足扬其波，劲秋不能凋其叶，芳春不能发其华，超尘冥以绝绪，岂世网之能加。
又应嘉赋曰：友人有作嘉遁赋与余者，作赋应之，号曰应嘉云，傲世公子，体逸怀遐，意邈澄宵，神夷静波，仰群轨以遥企，顿骏翮以婆娑，寄冲气於大象，解心累於世罗，袭三闾之奇服，咏南荣之清歌，濯下泉於浚涧，溯凯风於卷阿，指千秋以厉响，俟寂寞之来和，怀前脩之彷彿，觌幽人乎所过，抱玄景以独寐，含芳风而寤语，发兰音以清唱，掺玉怀而喻予，於是葺宇中陵，筑室河曲，轨绝千途，而门瞻百族，假妙道以达观，考贲龟而贞卜，苟形骸之可忘，岂投簪其必谷，方介丘於尺阜，讬云林乎一木，伫鸣条以招风，聆哀音其如玉，穷览物以尽齿，将弭迹於馀足。
晋陆云逸民赋曰：富贵者，是人之所欲，而古之逸民，轻天下，细万物，而欲专一丘之懽，擅一壑之美，岂不以身重於宇宙，而恬贵於芬华哉，天地不易其乐，万物不干其志，然后可以妙有生之极，固无疆之休，乃为赋曰：世有逸人，栖迟乎一丘，委天形以外心，淡浩然其何求，杖短策而遂往，乃枕石而漱流，静芬响於咏言，灭绝景於质，［本集质上有无字。］相荒土以卜居，度山河而考室，曾丘翳薈，穹谷重深，岩木振颖，葛藟垂阴，潜鱼泳沚，嘤鸟来吟，仍疏圃於兹薄，即兰堂於芳林，靡飞飘以赴节，挥天籁以兴音，假乐之於神造，咏幽人於鸣琴。
晋孙承嘉遁赋曰：有嘉遁之玄人，含贞光之凯迈，靡薜荔於苑柳，荫翠叶之云盖，挥脩纶於洄澜，临峥嵘而式坠，溯清风以长啸，咏九韶而忘味，若乃御有抚生，应物宅心，曜应春圃，凋叶秋林，振藻阳波，清景玄阴，形犹与以徙靡，神旷寂而难寻，浑无名於域外，和丘中以草音，於是混心齐物，遨翔容与，薄言采薇，收萝中野，朝观夷陆，夕步兰渚，仰弋鸣雁，俯钓鲂鱮，游无方之内，居无形之域，咏休遁之贞亨，察天心而观复，委性命於玄芒，任吉凶而靡录。
宋谢灵运逸民赋曰：于止唯舍唯用，其见也则如游龙，其潜也则如隐凤，来无所从，去无所至，有酒则舞，无酒则醒，不明不晦，不昧不类，萧条秋首，兀我春中，弄琴明月，酌酒和风，御清风以远路，拂白云而峻举，指寰中以为期，望系外而延伫。
又入道至人赋曰：爰有名外之至人，乃入道而馆真，荒聪明以削智，遁支体以逃身，於是卜居千仞，左右穷悬，幽庭虚绝，荒帐成烟，水纵横以触石，日参差於云中，飞英明於对溜，积氤氲而为峰，推天地於一物，横四海於寸心，超埃尘以贞观，何落落此焜襟。
又辞禄赋曰：荷赏延之渥恩，在弱龄而覃惠，蒙圣达之眷顾，得乘闲以沉泄，虽镳羁之有名，恒游奖而匪滞，解龟纽於城邑，反褐衣於丘窟，判人事於一朝，与世物乎长绝，自牵缀於朱丝，奄二九於斯年，服缨佩於两宫，执鞭笏於宰蕃。
梁简文帝玄虚公子赋曰：有玄虚之公子，轻灭喧俗，保此大愚，居荣利而不染，岂声色而能拘，回还四始，出入三坟，心溶溶於玄境，意飘飘於白云，追寂圃而逍遥，任文林而佚宕，忘情於物我之表，纵志於有无之上，不为山而自高，不为海而弥广。
梁陆倕思田赋曰：岁聿忽其云暮，庭草飒以萎黄，风飗飗以吹隙，灯黯黯而无光，独展转而不寐，何增叹而自伤，於是踟蹰徙倚，顾景兴怀，魂茕茕以至曙，缀予想於田莱，彼五亩其焉在，乃爰洎乎江隈，出郭门而东鹜，入溆浦而南回，尔乃观其水陆物产，原隰形便，林薮挺直，丘陵带面，临九曲之回江，对千里之平甸，风去蘋其已开，日登桑而先见，听啁哳之寒鸡，弄差池之春燕，临场圃以筑馆，对棂轩而凿池，集游泳於阶下，引朝派於堂垂，瞻巨石之前却，玩激水之推移，杂青莎之靃靡，拂细柳之长枝，感风烛与石火，嗟民生其如寄，苟有焜而无心，必行难而言易，幸少私而寡欲，兼绝仁以弃智，忽学步而学趾。又追飞而厉翅，瞻鹿囿而窃高，仰疆台而慕义，历四时於游水，驰三稔於申臂，望归流而载怀，情郁悒其何寘。
宋陶潜归去来曰：归去来兮，田园将芜胡不归，既自以心为形役，奚惆怅而独悲，悟已往之不谏，知来者之可追，寔迷途其未远，觉今是而昨非，舟遥遥而轻飏，风飘飘而吹衣，乃瞻衡宇，载欣载奔，僮仆欢迎，稚子候门，三径就荒。松菊犹存，携幼入室，有酒盈樽引壶觞以自酌，眄庭柯以怡颜，倚南窗以寄傲，审容膝之易安，策扶老以流憩，时矫首以遐观，云无心而出岫，鸟倦飞而知还，农人告余以春将及，有事乎西畴，或命巾车，或棹孤舟，既窈窕而寻壑，亦崎岖而经丘，木欣欣以向荣，泉涓涓而始流，善万物之得所，感吾年之行休，已矣乎，寓形宇内，复得几时，曷不委心任去留，胡为乎遑遑欲何之，富贵非吾原，帝乡不可期，怀良辰以孤往，或植杖而耘耔，登东皋以舒啸，临清流而赋诗，聊乘化以归尽，乐夫天命复奚疑。
梁沈约八咏守山东曰：守山东，山东万岭郁青葱，两谿共一泻，水絜望如空，岸侧青莎被，岩间丹桂丛，上瞻既隐轸，下睇亦冥蒙，远林响咆兽，近树聒鸣虫，路出若溪［原讹然，据冯校本改。］右，涧吐金华东，万仞倒危石，百丈注悬潀，掣曳写流电，奔飞似白虹，洞井含清气，漏穴吐飞风，玉窦膏滴沥，石室乳空笼，余平生之所爱，欻暮年而此逢，欲一去而不还，恨邦君之未禘，秩满抚白云，淹留事芝髓。
【颂】晋潘岳许由颂曰：邈哉许公，执真履贞，辞尧天下，抱朴隐形，川停岳峙，澹泊无营，栖迟高山，与世靡争，虚薄忝任，来宰斯城，愧无惠化，豹产之政，峨峨治所，乐慕景名，登基逍遥，来过暮庭，通於时宪，顷匡不盈，恨无旨酒，奠公之灵，死而不朽，公有其荣，聊述雅美，扬公馨声。
晋孙绰聘士徐君墓颂曰：晋南昌相太原县君，白汉故聘士徐君之灵，惟君风轨英邃，德音徽远，播餐仰芳，流宗播揖，在昔古人有言，闻伯夷之风者，懦夫有立志，仰先生之道，岂无青云之怀哉，余以不才，忝宰兹邑，遐宗有道，思揖远风，乃与友人殷浩等，束带灵坟，奉瞻祠宇，虽玉质幽潜，而目想令仪，雅音永寂，而心存高范，徘徊墟垅，仰眄松林，哀有形之短，［全晋文六十一短下有化字。］悼令德之长泯，怃然有感，凄焉增伤，夫讽谣生於情讬，雅颂兴乎所钦，匪於咏述，孰寄斯怀，颂曰：岩岩先生，迈此英风，含真独畅，心夷体冲，高蹈域表，淑问显融，昂昂五贤，赫赫八俊，虽曰休明，或婴险吝，岂若先生，保兹玉润，超世作范，流光遐振，坟茔垒落，松竹萧森，薈丛蔚蔚，虚宇愔愔，游兽戏阿，嘤鸟鸣林，嗟乎徐君，不闻其音，徘徊丘侧，凄焉流襟，何以舒蕴，援翰讬心。
隋江总庄周画颂曰：玉絜蒙县，兰薰漆园，丹青可久，雅道斯存，梦中化蝶，水外翔鲲，出俗灵府，师心妙门，垂竿自若，重聘忘言，悠哉天地，共是笼樊。
【赞】后汉蔡邕焦君赞曰：猗欤焦君，常此玄墨，衡门之下，栖迟偃息，泌之洋洋，乐以忘食，鹤鸣九皋，音亮帝侧，乃徵乃用，将受衮职，昊天不吊，贤人遘慝，不惟一志，并此四国，如何穹苍，不诏斯或，惜哉朝廷，丧兹旧德，恨以学士，将何法则。
魏陈王曹植许由巢父池主赞曰：尧禅许由，巢父是耻，秽其圂听，临河洗耳，池主是让，以水为浊，嗟此三士，清足厉俗。
又卞随赞曰：汤将伐桀，谋於卞子，既克让位，随以为耻，薄於殷世，著自汙己，自投颍水，清风邈矣。
又南山四皓赞曰：嗟尔四皓，避秦隐形，刘项之争，养志弗营，不应朝聘，保节全贞，应命太子，汉嗣以宁。
晋夏侯湛范蠡赞曰：悠悠范子，求仁在己，进报危国，退弘妙理，身与勋偕，名与身否，逸群远游，永齐终始。
又鲁仲连赞曰：峨峨先生，有邈其节，流仁忧乱，抗道自絜，随事抑扬，与时开闭，在幽能泰，处闷惟悦。
又庄周赞曰：迈迈庄周，腾世独游，遁时放言，齐物绝尤，垂钓一壑，取戒牺牛，望风寄心，讬志清流。
晋孙楚庄周赞曰：庄周旷荡，高才英俊，本道根贞，归於大顺，妻之不哭，亦何所懽，慢吊鼓缶，放此诞言，殆矫其情，近失自然。
又荣启期赞曰：荣公温雅，既怡既怿，浊以徐清，寂然澹泊，援琴自娱，咏此三乐，眉寿无疆，惟德之宅。
又原壤赞曰：壤之辀张，绝灭礼教，实交仲尼，同机合奥，圣以之臧，俗以之笑，独协区外，孰知其妙。
晋左九嫔巢父惠施赞曰：泱泱长流，沔沔清波，思文巢惠，载咏载歌，垂纶一壑，万象匪多，神乎畅矣，缅同基阿。
晋庾阐孙登赞曰：灵岩霞蔚，石室鳞构，青松标空，兰泉吐漏，笼薈可游，芳津可漱，玄谷萧寥，鸣琴独奏，先生体之，寂坐幽岸，凝冰结朴，熙阳靡焕，潜真内全，飞荣外散，凌崖高啸，希风朗弹，道有冥废，运有昏消，达隐不岩，玄迹不标，或曰先生，晦德逍遥，嵇子秀达，英风朗烈，道俊薰芳，鲜不玉折，兆动初萌，妙鉴奇绝，翘首丘冥，仰想玄哲。
晋戴逵闲游赞曰：昔神人在上，辅其天理，知溟海之禽，不以笼樊服养，栎散之质，不以斧斤致用，故能树之於广汉，栖之於江湖，载之以大猷，覆之以玄风，使夫淳朴之心，静一之性，咸得就山泽，乐闲旷，自此而箕岭之下，始有闲游之人焉，降及黄绮，逮于台尚，莫不有以保其太和，肆其天真者也，且夫岩岭高则云霞之气鲜，林薮深则萧瑟之音清，其可以藻玄莹素，疪其皓然者，舍是焉，故虽援世之彦，翼教之杰，放舞雩以发咏，闻乘桴而懔厉，况乎道乖方内，体绝风尘，理揖长谢，歌凤逡巡，荡八疵於玄流，澄云崖而颐神者哉，然如山林之客，非徒逃人患，避争门，谅所以翼顺资和，涤除机心，容养淳淑，而自適者尔，凡物莫不以適为得，以足为至，彼闲游者，奚往而不適，奚待而不足，故荫映岩流之际，偃息琴书之侧，寄心松竹，取乐鱼鸟，则澹泊之原，於是毕矣，然奇趣难均，玄契罕遇，终古皆孤栖於一岩，独玩於一流，苟有情而未忘，有感而无对，则缀斤寝弦之叹，固已幽结於林中，骤感於遐心，为日久矣，我故遂求方外之美，略举养和之具，为杂赞八首，畅其所讬，始欣闲游之遐逸，终感嘉契之难会，以广一往之咏，以抒幽人之心云尔，茫茫草昧，绵邈玄世，三极未鼓，天人无际，万器既判，灵朴乃翳，寔有神宰，忘怀司契，冥外傍通，潜感莫滞，总顺巢，兼应夷惠，缅矣遐心，超哉绝步，顾揖百王，仰怡泰素，矜其天真，外其嚣务，详观群品，驰神万虑，谁能高佚，悠然一悟。
又尚长赞曰：尚叟冲顺，庸行昏世，和龙婉约，玄识罔滞，瞻彼崇高，俄为尘翳，亦有同好，潜庄宿契，超超增翥，眇眇偕逝，迹绝青崖，影灭云际。
晋庾亮翟徵君赞曰：夫所谓至人者，体包杰量，神凝域表，该落万动，玄心独融，故能虬骧庆霄，而不绁豢龙之辔，凤鸣瑶林，而不屈伶伦之笼，岂必欣太清而乐琼蔼哉，顾蹄涔不足以濯神须，翳薈不足以翔云翮，是故藐姑有绰约之庐，箕阜有高啸之宇，唐勋表於玄庭，夏功忘於虚室，晋徵士南阳翟君，禀逸韵於天陶，含冲气於特秀，体虚任而委顺，恢昭旷而高蹈，先生载营抱一，泊然独处，神栖飚蔼之表，形逸岩泽之隅，虽束帛仍降，轺冕屡招，而弓旌屈於匪石，帝命惭於虚复矣，是以高风振宇宙远咏冠当时，方将表大庭於绝代，恢玄解以释纷，仰朝霞而晞翼，陵扶摇以独翔，景命不延，卒于寻阳之南山，哲人其萎，高轨孰仿，余钦若人之风，常问道於无何之庐，宾想玄珠，主以瞻授，沐道霑淳，固以实而归矣，自昔之违，于兹七稔，何悟先生，忽焉升遐，感至德之长泯，悼仁风之永翳，标尔其伤，潸然增欷，乃援翰咏迹，以宣来叶，其辞曰：卓哉先生，逸韵遐超，虬盘玉津，凤戢琼条，涤耳夏鼎，高揖唐朝，洪崖邈矣，玄迹载劭，淳风沐世，飞芳九霄。
晋方湛［全晋文一百四十作湛方生。此有讹倒。］北叟赞曰：乐为忧根，祸为福始，数极则旋，往复迭起，世人迷之，横生欣耻，滔滔北叟，独亮真理，丧马弗希，折肱愈喜，淡哉一生，无泰无否。
宋陶潜张长公赞曰：达哉长公，萧然何事，世路皆同，而我独异，敛辔朅来，闲养其志，寝迹穷年，谁知斯意。
又周妙珪赞曰：美哉周子，称疾闲居，寄心清商，恬然自娱，翳翳衡门，洋洋泌流，日玩群书，顾眄寡畴，饮河既足，自外皆休，缅怀千载，讬契孤游。
又鲁二儒赞曰：易大随时，迷变则愚，芬芬若人，特为贞夫，德不百年，汙我诗书，逝焉不顾，被褐幽居。
又夷齐赞曰：二子让国，相随海隅，天人革命，绝景穷居，采薇高歌，慨想黄虞，贞风凌俗，爰感懦夫。
又尚长禽庆赞曰：尚子昔薄宦，妻孥共早晚，贫贱与富贵，读易悟益损，禽生善周游，周游日已远，去矣寻名山，上山岂知反。
宋范泰张长公赞曰：长公秉心，独逸世表，量物难同，审己弥了，情虽高邃，迹无抗矫，靡当夷惠，孰识多少。
又高凤赞曰：遐哉玄古，邈矣皇羲，自兹已降，显默参差，智为世骇，才为物奇，迹出无泯，潜跃俱驰，暧暧若人，孰测其为，戢曜幽壑，采真重崖，冲情莫亮，汙迹示疵，轻俗无际，肆志莫羁。
又吴季子札赞曰：延州高远，弃国帅诚，优游大邑，观风上京，仁怀邦壤，道畅圣明，鉴彻昔代，乐察未形，嬴博远死，解剑在生，夫子戾止，爰诏作名。
齐王俭竟陵王山居赞曰：升堂践室，金晖玉朗，亹亹大韶，遥遥闲赏，道以德弘，声由业广，义重实归，情深虚往，濠梁在兹，安事遐想。
梁沈约高士赞曰：余之所谓高士者，悠悠皆是，请试言之，圣人莅天下，则贤人赞务，益皋陶是也，自中智以下，莫有不学以从政佐国安民者也，易曰：圣人之大宝曰位，非学则不得也，学所以行其志，孝悌慈仁信义是也，虽诵先王之典谟，而不行其志，圣人之大宝，亦不可得也，要须学行兼有，然后取之，悠悠之徒，莫不攘袂而议进取，怒目而争权利，悦愚謟闇，苟得忘廉，若斯人者，岂入国士之涂，动衣冠之眄，藉此而登高位，未或有也，赞曰：亦有哲人，独执高志，避世避言，不友不事，耻从汙禄，靡惑守饵，心安藜藿，口绝炮胾，取足落毛，宁怀组织，如金在沙，显然自异，犹玉在泥，涅而不缁，身标远迹，名重前记，有美高尚，处知若无，劣哉群品，事静心驱，苟能立志，争此疋夫，进忘陨获，退守恬愉，曰仁与义，其径不迂，为之则至，非物所拘，宦成名立，陟彼高衢。
又销声赞曰：寂矣栖魂，非海非樊，若人焉往，斯理空存，天标已暧，绝羽孤骞，尧逢岂让，札值奚言。
周庾信五月披裘负薪画赞曰：披裘当夏，俗外为心，虽逢季子，不拾遗金，禽巢欲远，鱼穴惟深，消声灭迹，何必山林。
又张良遇黄石公画赞，张良取履，跪授无辞，兵书一卷，长者之期，昔称韩相，今为汉师，穀城馀石，还归旧祠。
又荣启期三乐画赞曰：荣期三乐，惟人与年，夫子相遇，即以为贤，性灵造化，风云自然，雅音虽古，独有鸣弦。
【箴】晋庾凯幽人箴曰：有物混成，先天地生，乃剖乃判，二仪既分，高卑以陈，贵贱攸位，荣辱相换，乾道尚谦，人神同符，危由忽安，溢缘释虚，苟识妙膏，厥美有腴，韩信耽齐，殒首锺室，子房辞留，高迹卓逸，贵不足荣，利不足希，华繁则零，乐极则悲，归数明白，势岂容违，人徒知所以进，而忘所以退，穰侯安宠，襄公失爱，始乘夷道，终婴其类，羲和升而就翳，望舒满而就亏，盈挹之分，自然之规，悠悠庶人，如何弗疑，幽人守虚，仰钻玄远，敢草斯箴，敬咨黻冕。
晋江逌逸民箴曰：至人应务，是统是营，乃制上下，以牧群生，君位孰在，匪圣伊明，贤愚相奉，臣主以成，如彼百节，各役天形，率分委质，仰应一情，心膂有位，股肱有经，岂以处下，为戚为荣，各安其所，举体用平，夫设爵列土，悬弓垂旌，卑尊之级，贵贱之名，匪以恣物之欲，寔大猷而是经，处遁之士，奚眷于时，行矣先觉，捐俗长辞，明乎忧患，故超尔不疑，解发灵崖，被褐弦丝，飘飘台上，轻举高之，穆穆二仲，携策相期，盘幽隐寂，与物无治，凡厥后来，顺乃所往，鉴兹俗累，戒于颠荡，无殉外物，心烦披养，无弃恬旷，忧勤是掌，林人司箴，敢进善党。
【志】梁陶隐居寻山志曰：倦世情之易绕，乃杖策而寻山，既沿幽以达峻，穷实阻而备艰，眇来心其未已，方际夕乎云根，欣夫得志者忘形，遗形者神存，於是散发解带，盘旋岩上，心容旷朗，气宇条畅，玄虽远其必存，累无大而必忘，害马之弊既去，解牛之刀乃王，荆门昼掩，蓬户夜开，室迷夏草，径惑春苔，庭虚月映，琴响风哀，夕鸟依檐，暮兽争来，时复历近垄，寻远峦，坐盘石，望平原，日负障以共隐，月披云而出山，风下松而含曲，泉萦石而生文，草靃靃以拂露，尘飒飒而来群，扪虚萝以入谷，傍洪潭而比清，照石壁以端色，攀桂枝而齐贞，函扈兰而佩蕙，及春窸之未鸣，且含怀以屏气，待惠风而舒情，遂乃陵岩峭，至松门，背通林，面长源，右联山而无际，左凭海而齐天，草泫泫以垂露，柳依依而近蝉，鸟双双以赴水，鹭轩轩而归田。
梁刘孝标山栖志曰：夫鸟居山上，曾巢木末，鱼潜川下，窟穴沙泥，岂好异哉，盖性然也，故有忽白璧而乐垂纶，负玉鼎而要卿相，行藏纷纠，显晦踳駮，无异火炎水流，圆动方息，斯则庙堂之与江海，蓬户之与金阖，并然其所然，悦其所悦，余每思濯清濑，息椒丘，寤寐永怀，其来尚矣，所居东阳郡金华山，山川秀丽，皋泽坱郁，若其群峰叠起，接汉连霞，乔林布濩，春青冬绿，回溪映流，则千仞洞底，肤［原讹庸，据冯校本改。］寸云合，必千里雨散，所住三面，山皆周绕，有象郛郭，南则平野萧条，极目通望，东西带二涧，则四时飞流泉，澜清微澍，滴沥生响，白波跳沫，汹涌成音，枫楮椅枥之树，梓柏桂樟之木，分形异色，千族万种，结朱实，苞绿里，摇白蒂，抽紫茎，橚矗苯矗，梢风鸣籁，垂柯檐户，布叶房栊，中谷涧滨，华葩攒列，至於青春受谢，萍生泉动，则都梁含馥，怀香送芬，长乐负霜，宜男泫露，芙蕖红菙，照水皋苏，缥叶从风，凭轩永眺，蠲忧忘疾，岁始年季，农隙时闲，浊醪初济，缥清新［据广弘明集二十四新字下有熟字。］则有田家野老，提壶共至，班荆林下，陈樽置爵，酒酣耳热，屡舞嚾呶，盛论箱庾，高谈穀稼，不求於世，不迕万物，莫辨荣辱，匪知毁誉，浩荡天地之间，心无怵惕之警。
【训】魏繁钦禄里先生训曰：处则抗区外之志，出则规非常之功，寔哲士之高趣，雅人之远图，故吕尚垂翼北海，以待鹰扬之任，黄绮削迹南山，以集神器之赞。
【讥】魏麋元讥许由曰：潜居默静，隐於箕山，身在布衣，而轻天下，世人归其高行，学者以为美谈，夫际会之间，矫时所誉，至乃抽簪散发，背时逆命，隐于山林之中，以此自高，非以劝智能之士，入通远之教，故讥而责之曰：太上贵德，其次立功，世殊时异，不得而同，故伯禹过门而不入，稷契刻节而奋庸，股肱帝室，作民王公，今子生圣明之世，得观雍熙之法，则当摅不朽之功，畅不羁之志，龙飞凤起，修摄君司，佐天理物，幹成王事，若子以尧为闇主，则历代载其功，以民为贪乱，则比屋可封，若夫世浊时昏，上无贤君，忠臣不出，小人聚群，即当拨烦理乱，跨腾风云，光显时主，拔济生民，何得偃蹇，藏影蔽身，夫道不虚行，士不徒生，生则幹时，为国之桢，故伊尹干汤，周公相成，兴治济世，以致太平，生有显功，没有美名，人生於世，贵能立功，何得逃位，矫世绝踪，丹朱不肖，朝有四凶，尧放求贤，逊位于子，度才处分，不能则已，何所感激，临河洗耳，山居巢处，执心不倾，辞君之禄，忘君之荣，居君之地，避君之庭，立身若此，非子之贞，欲言子智，则不仕圣君，欲言子高，则鸟兽同群，无功可纪，无事可论。
【铭】晋虑［按当作卢。］播阮籍铭曰：峨峨先生，天挺无欲，玄虚恬澹，混齐荣辱，荡涤秽累，婆娑止足，胎胞造化，韬光缊韣，鼓棹沧浪，弹冠峤岳，颐神太素，简旷世局，澄之不清，溷之不浊，翱翔区外，遗物度俗，隐处臣室，友真归朴，汪汪川原，迈迹图箓。
