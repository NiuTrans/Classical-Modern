<strong>经典谈讲读书史传集序</strong>
◇经典
《释名》曰：经，径也，如五路无所不通，可常用也。
又曰：三坟，坟，分也，论三材，分天地人之始分也，其体有三也，五典，典，镇也，制教法，所以镇定上下，差等有五也，八索，玉法，［《释名》六作著素王之法，此有脱讹。］若孔子者，圣而不至，［《释名》作王。］制此法者有八也，九丘，丘［《释名》丘下有区也二字。］区别九州土气教化所宜者也，此皆三玉，［《释名》作王。］以前，上至羲皇时书也，唯尧典存。
《礼》曰：孔子曰：入其国，其教可知也，其为人也，温柔敦厚，诗教也，疏通知远，书教也，广博易良，乐教也，洁静精微，易教也，恭俭庄敬，礼教也，属辞比事，春秋教也。
《春秋说题［题字原脱，据冯校本补。］辞》曰：六经所以明君父之尊，天地之开辟，皆有教也。
《尚书璇玑钤》曰：尚书篇题号，尚者上也，上天垂文象，布节度书也，如天行也。
《博物志》曰：圣人制作曰经。
杨雄《法言》曰：或问周官，曰立事，左氏传，曰品藻。
又曰：书不经，非书也。
刘向《七略》曰：孔子三见哀公，作三朝记七篇，今在大戴礼。
《汉书》曰：昔宓羲仰观象於天，俯观法於地，观鸟兽之文，与土地之宜，近取诸身，远取诸物，於是始画八卦，以通神明之德，以类万物之情，文王重易六爻，作上下篇，孔子为之彖象系文言序卦之属十篇，故曰：易道深矣，人更三圣，世历三古。
又曰：诵其言谓之诗，咏其声谓之歌，古者采诗之官，王者所以观风俗，知得失，自考正也。
又曰：帝王质文，世有损益，至周，曲为之防，事为之制，故曰礼经三百，威仪三千。
又曰：六艺之文，乐以和神，诗以正言，礼以明体。
《广雅》曰：昔在周公，制礼以导天下，尔雅以释其意义。
郑玄别传曰：任城何休，好公羊学，遂著公羊墨守，左氏膏盲，穀梁废疾，玄乃发墨守，针膏盲，起废疾。
周官，外史掌三皇五帝之书。
《春秋说题辞》［辞字原脱，据冯校本补。］曰：尚书者，二帝之迹，三王之义，明天下情，帝王之功，尚，上也，上帝之书。
又曰：礼，体也，礼得则天下咸得厥宜。
又曰：诗天人之精，皇后之度，故诗为言志。
【诗】晋傅咸孝经诗曰：立身行道，始於事亲，上下无怨，不敢恶人，孝无终始，不离其身，三者备矣，以临其民，［其一。］以孝事君，不离令名，进思尽忠，不议则争，匡救其恶，灾害不生，孝悌之至，通於神明，［其二。］
又论语诗曰：守死善道，磨而不磷，直哉史鱼，可谓大臣，见危授命，能致其身，［其一。］克己复礼，学优则仕，富贵在天，为仁由己，以道事君，死而后已，［其二。］
又毛诗诗曰：无［自九八三页四行释名曰三字起，至此止，宋本缺，据明本补。］将六［《初学记》二十一作大。］车，惟尘冥冥，济济多士，文王以宁，显允君子，大犹是经，［其一。］聿脩厥德，令终有淑，勉尔遯思，我言惟服，盗言孔甘，其何能淑，谗人罔极，有靦面目，［其二。］
又周易诗曰：卑以自牧，谦尊而光，进德脩业，既有典常，辉光日新，照于四方，小人勿用，君子道长，［其一。］
又周官诗曰：惟王建国，设官分职，进贤兴功，取诸易直，除其不蠲，无敢反侧，以德诏爵，允臻其极，［其一。］辨其可任，以告于正，掌其戒禁，治其政令，各修乃职，以听王命，［其二。］
梁武帝撰孔子正言竟述怀诗曰：志学耻传习，弱冠阙师友，爱悦夫子道，正言思善诱，删次起实沉，杀青在建酉，孤陋乏多闻，独学少击叩，仲冬寒气严，霜风折细柳，白水凝涧溪，黄落散堆阜，康哉信股肱，惟圣归元首，独叹予一人，端然无四友。
梁昭明太子咏书秩诗曰：擢影兔园池，抽茎淇水侧，幸杂絪囊用，聊因班女织。
【赋】后汉杜笃书扌扈赋曰：惟书扌扈而丽容，象君子之淑德，载方矩而履规，加文藻之脩饰，能屈伸以和礼，体清净而坐立，承尊者之至意，惟高下而消息，虽转旋而屈桡，时倾斜而反侧，抱六艺而卷舒，敷五经之典式。
【赞】晋王凝之妻谢氏论语赞曰：卫灵问阵於孔子，孔子对曰：俎豆之事，则尝闻之，军旅之事，未之学也，庶则大矣，比德中庸，斯言之善，莫不归宗，粗者乖本，妙极令终，嗟我怀矣，兴言攸同，孔子曰：民之於仁也，甚於水火，水火吾见蹈而死者，未见蹈仁而死者矣。
【铭】后汉李尤经桡铭曰：瞻之在前，忽焉在后，进新习故，不舍於口，子在川上，逝者如斯，及年广学，无问不知。
宋谢灵运书帙铭曰：怀幽卷赜，戢妙抱密，用舍以道，舒卷不失，亮惟勤玩，无或暇逸。
【表】梁沈约上宋书表曰：若不观风唐世，无以见帝妫之美，自非睹乱秦馀，何用知汉祖之业，是以掌言未记，爰动天情，曲诏史官，追述大典，若夫英主启基，名臣建绩，极［《初学记》二十一作拯。］世夷难之功，配天光宅之运，亦足以勒铭锺鼎，昭被方策，臣远愧南董，近谢迁固，以闾阎小才，述一代盛典。
【启】齐谢朓随王赐左传启曰：思劝挟策，慈勖下帷，朓未窥山笥，早懵河籍，业谢专门，说非章句，庶得既因［《初学记》二十一作困。］而学，括羽莹其蒙心，家藏赐书，籝金遗其贻厥。
梁刘孝绰谢为东宫奉经启曰：皇太子四术夙知，三善非学，犹复旁求儒雅，应物稽疑，业光夏校，德茂周序，诸侯宋鲁，於焉观则，参陪盛礼，莫匪国华，臣虽职典经图，而同官不一，推择而举，尚多髦俊，宠光曲被，独在选中，他日朝闻，犹甘夕死，况兹恩重，弥见生轻。
【书】后汉孔融答虞仲翔书曰：示所著易传，自商瞿以来，舛错多矣，去圣弥远，众说骋辞，曩闻延陵之理乐，今睹吾君之治易，知东南之美者，非但会稽之竹箭焉。又观象云物，察应寒温，本［吴志十二虞翻传作原其，此有脱文。］祸福，与神会契，可谓探赜穷道者已，方世清，圣上求贤者，梁丘以卦筮宁世，刘向以洪范昭名，想当来翔，追踪前烈，相见乃尽，不复多陈。
◇谈讲
《论语》曰：德之不脩，学之不讲，是吾忧也。
《韩子》曰：夫耕之用力也劳，而民为之者何，得以富，战之为事也危，而民为之者何，得以贵，今脩文学，习谈论，则无耕之劳，而有富之实，无战之危，而有贵之尊，则人孰不为也。
《战国策》曰：苏秦说李兑，抵掌而谈，兑送秦明月之珠，和氏之璧。
《史记》曰：齐宣王时，稷下复盛。
《汉书》曰：董仲舒下帷，讲论读诵，弟子以文［汉书五十六，董仲舒传作久。］次相授业，或莫见其面。
又夏侯胜每讲，常谓弟子曰：士病不明经，经术苟明，其取青紫，如俯拾地芥尔，学不明，不如归耕。
又曰：诸儒为之语曰：五鹿岳岳，朱云折其角。
《东观汉记》曰：朱祜，字仲先，初上学长安时，过朱祜，祜常留上讲，竟乃谈语，及车驾幸祜家，上谓祜曰：主人得无去我讲乎。
汉书［按本条见后汉书一百郑太传，此脱后字。］曰：郑太说董卓云，孔公谓［后汉书作绪。］能清谈高论，嘘拓［后汉书作枯。］吹笙，［后汉书作生。］
《典略》曰：汉樊准为郎中令，乃上疏曰：方今学者约少，远方又甚，博士倚席不讲，大学多治产业。
谢承《后汉书》曰：戴冯，字次仲，拜郎中，正旦朝贺，帝令群臣说经义，有不通者，辄夺其席，以益通者，冯重五十席，京师议曰：解经不穷戴侍中。
《管辂别传》曰：冀州刺史裴徽，召文学从事，一相见，清谈终日，不觉罢倦，再相见，转为钜鹿从事，三相见，转为治中，四相见，转为别驾，至前十日，举为秀才。
魏文帝［按本条本书六十三，《太平御览》六百十五作魏书，此脱书名。］集诸儒於肃城［御览作成。］门内，讲论大义，侃侃无倦。
张载别传曰：张载文章殊妙，尝为濛汜池赋，傅玄见之，叹息称妙，以车迎载，言谈终日。
殷氏《世传》曰：殷亮，建武中，徵拜博士，诸儒讲论，胜者赐席，亮重至八九。
《竹林七贤论》曰：王济尝解禊洛水，明日，或问王济曰：昨日又有何论议，济曰：张华善说史汉，裴逸人叙前言往行，衮衮可听，安丰侯道子房季札之间，超然玄著。
《抱朴子》曰：王充所著论衡，北方都未有得之者，蔡伯喈常到江东，得之，叹为高文，恒爱玩而独秘之，及还中国，诸儒觉其谈更远，搜求其帐中，果得论衡。
《郭子》曰：范汪，［原讹注，据冯校本改。］字玄平，在简文坐谈，欲屈，引长史［王仲祖也。］曰：卿助我，王曰：此非拔山之力所能助。
《语林》曰：刘真长与桓宣武共听讲《礼记》：桓公云，时有入心处，便咫尺玄门。
又曰：刘真长谓许玄度曰：卿为不去，我将成轻薄京尹，世说曰：宋处宗甚有思理，尝买得一长鸣鸡，笼盛着，遂作人语，与处宗谈论，宗因此功大进。
又曰：何晏为吏部尚书，时谈客盈坐，王弼未弱冠，往见，晏因条向者胜理语弼曰：此理仆以为极，可得复难不，弼便作难，坐人便以为屈，於是弼为客主数番，皆一坐所不及。
又曰：孝武时，将讲孝经，谢太傅与诸人私逆讲习，车武子谓曰：不问则德音有遗，多问则重劳二谢，袁曰：必无此嫌，车曰：何以知尔，袁曰：何当见明镜於古照，泛清流於惠风，［按世说言语篇作何尝见明镜疲於屡照，清流惮於惠风，此有脱讹。］
《晋书》曰：郭象如悬河，惟新既新尔史既辩尔疑［按惟新以下十字，系自下窜入，应删。］
范晔《后汉书》曰：杨震，字伯起，宾客於朝，不答州郡礼命，有鹳雀衔三鳣鱼，集讲堂前。都讲曰：鳣者卿大夫服之，象三台，先生自此升矣，位至太尉。
【诗】晋潘岳於贾谧坐讲汉书诗曰：治道在儒，弘儒由人，显允鲁侯，文质彬彬，笔下摛藻，席上敷珍，前疑惟辨，旧史惟新，惟新尔史，既辨尔疑，延我寮友，讲此微辞。
梁任昉厉吏民讲学诗曰：暮烛迫西榆，将落诫南亩，曰余本疏惰，颓暮积榆柳，践境渴师臣，临政饥益友，旰食原横经，终朝思拥帚，虽欣辨兰艾，何用辟蒿莠。
【碑】梁元帝皇太子讲学碑曰：皇太子洊雷种德，重离作两，业观孟侯，道高上嗣，宫坛累仞，高山仰止，承华之闼，更似通德之门，博望之园，反类华阴之市，家丞庶子，并入四科，洗马后车，俱通六学，转金路而下壁雍，晬王裕［《初学记》二十一作容。］而经槐市，详其悬镜高堂，衢樽待酌，瞻后思前，博文约礼，将使东极长男之宫，不独铭於银榜，南皮太子之序，岂徒擅於金碑。
隋江总皇太子太学讲碑曰：我大陈之御天下，若水涣其长澜，瑶星踵其永历，重华诞宥，兴於大鹿之野，敬仲继业，盛矣鸣凤之占，兼以鸿才海富，逸思泉泻，含毫落纸，动八阕之歌谣，只句片言，谐五声之节奏，云飞风起，追压汉帝之辞，高观华池，远跨魏皇之什，爰复建藏书之册，开献书之路，帷帐丛残，家壁遗逸，紫台秘典，绿帙奇文，羽陵蠹迹，嵩山落简，外史所掌，广内所司，靡不饰以铅椠，彫以缃素，此文教之修也。
【表】梁简文帝请右将军朱异奉述制旨易义表曰：臣闻仰观俯察，定八卦之宗，河图洛书，符三易之教，譬彼影圭，居四方之中极，犹彼黄锺，总六律之殊气，疑关永辟，逾弘农之洞启，辞河既吐，迈龙门之已凿，臣以庸蔽，窃尚名理，钻仰几深，伏惟舞蹈，冒欲请侍中右卫将臣异，於玄圃宣猷堂，奉述制旨易义，弘阐圣作，垂裕蒙求，谨以表闻，伏原垂允。
又请尚书左丞贺琛奉述制旨毛诗义表曰：臣闻乐由阳来，性情之本，诗以言志，政教之基，故能使天地咸亨，人伦敦序，故东鲁梦周，穷兹删采，西河邵魏，著彼缵述，叶星辰而建诗，观斗仪而命礼，以为陈徐雅颂，膏肓匪一，燕韩篇什，痼疾多端，北海郑君，徒逢笺释，南郡太守，空为异序，庶令中和永播，硕学知宗，大胥负师，国子咸绍，孝敬之德，化洽天下，多识之风，道行比屋。
陈周弘正请梁武帝释乾坤二系义表曰：自非含徽体极，尽化穷神，岂能通志成务，探赜致远，而宣尼比之桎梏，绝韦编於沴宇，轩辕之所听莹，遗玄珠於赤水，至若爻画之包於六经，文辞之穷於两系，名儒剧谈以历载，鸿生指掌以终年，自制旨降谈彖繇，裁成易道，析至微於秋毫，涣曾冰於幽谷。
【启】梁简文帝谢敕赍中庸讲疏启曰：若睹玄圭，如观金版，洽日九披，流光照灼，庆云五色，垂采氤氲，天经地义之宗，出忠入孝之道，实立教之关键，德行之指归，自非千年有圣，得奉皇门，无以识九经之伦，禀二门之致，窃以周发上圣，问五行於箕子，宣尼照极，访六舞於苌弘，未有悬镜独晓，仰均神鉴，方知始画八卦，风羲有惭，正名百物，轩辕为陋。
梁王僧孺谢齐竟陵王使撰众书启曰：伏惟殿下，铜爵始成，早摛从后之句，柏梁初构，首属骖驾之辞，楚史所受，曾不云述，沛献斯陈，良未足采，徒以原讬后车，以望西园之客，摄齐下坐，有糅南皮之游，谬服同於鲁儒，窃吹等乎齐乐。
【书】后汉孔臧与子琳书曰：告琳，须［连丛子作顷。］来闻汝诸友生讲肄［原讹肆，据冯校本改。］书传，孜孜昼夜，衎衎不怠，善矣，人之进道，唯问其志，取必以渐，勤则得多，山涧至柔，石为之穿，蝎虫至弱，木为之弊，然而能以微脆之形，陷坚刚之体，岂非渐之致乎。
◇读书
《墨子》曰：周公朝读百篇，夕见七十士。
《庄子》曰：臧与穀，相与牧羊，俱亡其羊，问臧奚事，挟策读书，问穀奚事，博塞以游。
《尚书大传》曰：子夏读书毕，见夫子，夫子问之，何为於书，子夏曰：书之论事，昭昭如日月之代明，离离如参辰之错行，商所受於夫子者，志之於心，不敢忘也。
《史记》曰：孔子晚喜易，读之韦编三绝。
《汉书》曰：刘向精专经术，昼诵书传，夜观星宿。又，班游以选受诏，进读群书。
《东观汉记》曰：章帝诏黄香，令诣閤东观，读所未尝见书，谓诸生曰：此日下无双，江夏黄童也。
又曰：曹襃寝则怀铅笔，行则诵诗书。
又曰：高凤读书，夜不绝声，妻之田曝麦，以竿授凤，令护鸡，天暴雨而意不在，不觉流麦。
谢承《后汉书》曰：王充，字仲任，家贫无书，至京师市读书，一见辄诵忆。
又曰：应世叔读书，五行俱下。
《汉书》曰：匡衡凿壁，引邻家火光，孔中读书。
孙卿，有子恶卧，而焠其掌。
《西京记》曰：鲁国陈正，字叔方，为太官令，进御食，发贯炙，光武欲斩正，正曰：臣当死者三，臣朗月书章奏，侧光读书，不见发，三也。
《物理论》曰：里语，白能丝，可读诗。
《魏略》曰：侍中董遇好学，避难采薪负贩，常挟经书，投闲习诵，人从学者，遇不肯教之，云先读百遍，而义自见。
又曰：贾逵，字梁道，好春秋，及为牧守，常自课之，月一遍。
《吴志》曰：阚泽，字德润，好学居贫，常从人赁书写，写既毕，诵亦遍。
《上党记》曰：太行山箐有射熊，於岩间见诸生读书，往觅不知处，传以为仙人。
《晋书》曰：王欢，字君厚，专精读书，不营产业，家无升斗，妻患，或毁其书。后为通儒。
《宋书》曰：车胤，字武子，少勤学，家贫无灯，夏月乃聚萤照读，冬曾聚雪，仕至司徒。
《晋书》曰：刘寔，字子真，平原人，家贫好学，织牛衣以卖而自给，仕至侍中。迁司徒。
《汉书》曰：朱买臣，字翁子，会稽人，少家贫，勤学不事产业，位至本郡太守。
《后汉书》曰：孙敬，字文质，好学，闭户读书，不堪其睡，乃以绳悬之屋梁，人曰闭户先生。
又曰：倪宽与人佣力，带经书耕鉏，仕至丞相。
【诗】宋陶潜读山海经诗曰：既耕亦已种，且还读我书，汎览周王传，流观山海图，俯仰终宇宙，不乐复何如。
宋谢惠连读书诗曰：贲园奚足慕，下帷故宜遵，山成由一篑，崇积始微尘，虞轩虽眇莽，颜隰亦何人。
齐王融抄众书应司徒教诗曰：说礼固多才，惇诗信为善，岩笥发仙华，金縢开碧篆。
【赋】晋束晳读书赋曰：耽道先生，澹泊闲居，藻练精神，呼吸清虚，抗志云表，戢形陋庐，垂帷帐以隐几，被纨素而读书，抑扬嘈囋，或疾或徐，优游蕴藉，亦卷亦舒，颂卷耳则忠臣喜，咏蓼莪则孝子悲，称硕鼠则贪民去，唱白驹而贤士归，是故重华咏诗以终已，仲尼读易於身中，原宪潜吟而忘贱，颜回精勤以轻贫，倪宽口诵而芸耨，买臣行吟而负薪，贤圣其犹孳孳，况中才与小人。
【赞】庾信高凤读书不知流麦赞曰：高凤好学，专心不回，留连经笥，对玩书台，石门云度，铜梁雨来，麦流虽远，书卷犹开。
【铭】后汉李尤读书枕铭曰：听政理事，怠则览书，倾倚偃息，随体兴居，寤心起意，由愈宴娱。
【书】后汉冯衍说邓禹书曰：衍闻昔者先王学大道以观於政，夫为君而不明於道，上无所承天，下无以化民，为臣而不明於道，进无以事君，退无以修身，圣朝天然之资，将军纯茂之德，诚少游神乎经书之林，驰情乎玄妙之中，明照於日月，而智溢於四海，圣朝享尧舜之荣，将军荷稷契之烈，自然理也。
后汉孔融与宗从弟书曰：知晚节豫学既美，大弟因而能寤。又合先君加我之义，岂唯仁弟，实专承之，凡我宗族，犹或赖焉。
◇史传
《释名》曰：传，传也，以传示后人。
《博物志》曰：贤者著行曰传。
《汉书》曰：古之王者，世有史官，君举必书，所以慎言行，昭法戒也，左史记言，右史记事，事为春秋，言为尚书。
【诗】魏阮瑀诗曰：误哉秦穆公，身没从三良，忠臣不达命，随驱就死亡，低头闚壙户，仰视日月光，谁谓此可处，恩义不可忘，路人为流涕，黄鸟鸣高桑。
又诗曰：燕丹养勇士，荆轲为上宾，图擢尽匕首，长驱西入秦，素车驾白马，相送易水津，渐离击筑歌，悲声感路人，举坐同咨嗟，叹气若青云。
宋陶潜咏荆轲诗曰：惜哉剑术疏，奇功遂不成，其人久已没，千载有馀情。
陈周弘直赋得荆轲诗曰：荆卿欲报燕，衔恩弃百年，市中倾别酒，水上击离弦，匕首光陵日，长虹气烛天，留言与宋意，悲歌非自怜。
陈杨缙赋得荆轲诗曰：函关使不通，燕将重深功，长虹贯白日，易水急寒风，壮发危冠下，匕首地图中，琴声不可识，遗恨没秦宫。
晋袁宏诗曰：周昌梗槩臣，辞达不为讷，汲黯社稷器，栋梁表天骨，陆贾厌解纷，时与酒梼杌，婉转将相门，一言和平勃，趋舍各有之，俱令道不没。
又诗曰：无名困蝼蚁，有名世所疑，中庸难为体，狂狷不及时，杨惲非忌贵，知及有馀辞，躬耕南山下，芜秽不遑治，赵瑟奏哀音，秦声歌新诗，吐音非凡唱，负此欲何之。
陈阮卓赋咏得鲁连诗曰：鲁连有高趣，意气本相求，笑罢秦军却，书成燕将愁，聊弃南金赏，方从沧海游，寄言人世客，非君能见留。
晋左思咏史诗曰：被褐出阊阖，高步追许由，振衣千仞冈，濯足万里流。
吾希段干木，偃息蕃魏君，吾慕鲁仲连，谈笑却秦军，当世贵不羁，遭难能解纷，功成耻受赏，高节卓不群。又咏史诗曰：郁郁涧底松，离离山上苗，以彼径寸茎，荫此百尺条，世胄蹑高位，英俊沉下僚，地势使之然，由来非一朝，金张籍旧业，七叶弭汉貂，冯公岂不伟，白首不见招。
又咏史诗曰：主父宦不达，骨肉还相薄，买臣困樵采，伉俪不安宅，陈平无产业，归来翳负郭，长卿还成都，壁立何寥廓，四贤岂不伟，遗烈光篇籍，当其未遇时，忧在填沟壑，英雄有屯邅，由来自古昔，何世无奇才，遗之在草泽。
晋张协咏史诗曰：昔在西京时，朝野多欢娱，蔼蔼东都门，群公祖二疏，朱轩曜金城，供帐临长衢，达人知止足，遗荣忽如无，抽簪解朝衣，散发归海隅。
宋孝武咏史诗曰：聂政凭骁气，荆轲擅美风，孤刃骇韩庭，独步震秦宫，怀音岂若始，捐驱在命终，雄姿列往志，流声固无穷。
宋鲍昭咏史诗曰：五都矜财雄，三川养声利，百金不市死，明经有高位，京城十二衢，飞甍各鳞次，仕子飘华缨，游客竦轻辔，明星辰未晞，轩盖已云至，宾御纷飒沓，鞍马光照地，寒暑在一时，繁华及春媚，君平独寂漠，身势两相弃。
陈张正见赋得韩信诗曰：淮阴总汉兵，燕齐擅远声，沉沙拥急水，拔帜上危城，野有千金报，朝称三杰名，所悲云梦泽，空伤狡兔情。
陈刘删赋得苏武诗曰：奉使穷沙漠，抆泪上河梁，食雪天山近，思归海路长，系书秋待雁，握节暮看羊，因思李都尉，还汉不相忘。
陈祖孙登赋得司马相如诗曰：雍容文雅深，王吉共追寻，当垆应酤酒，讬意且弹琴，上林能作赋，长门得赐金，唯当有汉主，知怀封禅心。
隋王由礼赋得马援诗曰：二帝已驰声，五溪还总兵，受诏金鞍动，论功铜马成，唯称聚米势，无惭薏苡情，虽谢云台影，犹传千载名。
【志】后汉班固述五行志曰：河图命宓，洛书赐禹，八卦成列，九畴追叙，世代是宝，光演文武，春秋之占，各徵是举。
又艺文志述曰：伏羲画卦，书契后作，虞夏商周，孔纂其业，纂书删诗，缀礼正乐，彖系大易，因史立法，六学既登，遭世罔弘，群言纷乱，诸子相腾，秦人是灭，汉循其缺，刘向司籍，九流区别。
【铭】宋颜延之家传铭曰：旷彼琅邪，实唯海宇，谁其来迁，时闻远祖，青州隐秀，爰始贞居，内辞鼎府，外秉邦闾，建节中平，分竹黄初，刑清齐石，［○《初学记》二十一作右。］政偃营区，葛峄明懿，平阳聪理，式荐公庭，或登宰士，列美霸朝，双风千里，华萼之茂，於昭不已。
【表】梁简文帝上昭明太子集别传等表曰：臣闻无怀有巢之前，书契未作，尊卢赫胥之氏，坟典不传，昭明太子，禀仁圣之姿，纵生知之量，孝敬兼极，温恭在躬，明月西流，幼有文章之敏，羽籥东序，长备元良之德，蕴兹三善，弘此四聪，地尊虢嗣，外阳之术无徽，［昭明太子集首作徵。］位比周储，缑山之驾不反，无以歈扬盛轨，宣记德音，请备之延阁，藏诸广内，丞彰茂实，式表洪徽。
【传】梁江淹自序传曰：淹字文通，济阳考成人，为建安吴兴令，地在东南峤外，闽越之旧境也，爰有碧水丹山，珍木灵草，皆淹平生所至爱，不觉行路之远也，山中无事，专与道书为偶，及悠然独往，或日夕忘归，放浪之际，颇著文章自娱，常原卜居筑宇，绝弃人事，苑以丹林，池以渌水，左倚郊甸，右带洒泽，青春受谢，则梜弋平皋，素秋澄景，则独酌虚室，侍姬三四，赵女数人，不则逍遥经纪，弹琴咏诗，朝露几间，忽忘老之将至云尔，淹之学尽此而已矣。
【论】宋范晔宦者论曰：宦人之在王朝者，其来旧矣，将以其体非全气，意志专良，通关中人，易以役养乎，汉仍袭秦制，置中常侍官，然引用士人，以参其选，皆银珰左貂，给事殿省，中兴之初，宦者悉用阉人，不复杂调他士，和帝即祚幼弱，而窦宪兄弟，专总权威，内外臣僚，莫由亲接，所与居者，唯阉官而已，故郑众得专谋禁中，终除大憝，遂享分王之封，超登公卿之位，於是中官始盛焉，改以金珰右貂，兼领卿署之位，邓后以女主临政，而万机殷远，帷幄制令，不出房闱之间，不得不委刑人，寄之国命，其后孙程定立顺之功，曹腾参建桓之策，迹因公正，恩固主心，故中外服从，上下屏气，虽时有忠公，而竞见排斥，举动回山海，呼吸变霜露，阿旨曲求，则光宠三族，直情忤意，参夷五宗，汉之纲纪大乱矣。
梁沈约王僧达颜峻传论曰：世祖弱岁临蕃，游道未旷，披胸解带，义止宾僚，及运锺倾波，身危虑切，擢胆抽肝，犹患言未尽已也，至於凭玉负扆，威行万物，有欲必从，事无暂反，既而忧欢异日，甘苦变心，主挟今情，臣追昔款，宋昌之报，上赏已行，同舟之虑，下望愈结，嫌怨既萌，诛责自起，竣之取衅於世，盖由此乎，为人臣者，若能事主而损其私，立功而忘其报，虽求颠陷，不可得也。
◇集序
孔安国尚书序曰：序者，所以序作者之意。
魏陈王曹植文章序曰：故君子之作也，俨乎若高山，勃乎若浮云，质素也如秋蓬，摛藻也如春葩，汜乎洋洋，光乎〈月高〉々，与雅颂争流可也，余少而好赋，其所尚也，雅好慷慨，所著繁多，虽触类而作，然芜秽者众，故删定别撰，为前录七十八篇。
梁昭明太子文选序曰：夫椎轮为大路之始，大路宁有椎轮之质，增冰为积水所成，积水微增冰之凛，何哉，盖有踵其事而增华，变其本而加丽，物既有之，文亦宜然，随时变改，难可详悉，众制锋起，源流间出，譬陶匏异品，并为入耳之娱，黼黻不同，俱为悦目之玩，作者之致，盖云备矣。
梁简文帝临安公主集序曰：四德之美，戚里仰以为风，七行之奇，濯龙规以为则，若夫讬句陈之贵，出玉台之尊，凤仪闲润，神姿照朗，爱敬之道夙彰，柔娴之才必备，凤桐遐远，清管辽亮，湘川寂寞，泪筱葳蕤，北渚之句尚传，仙灵之典不泯，况复文同积玉，韵比风飞，谨求散逸，贻厥于后。
梁元帝职贡图序曰：窃闻职方氏掌天下之图，四夷八蛮，七闽九貉，其所由来久矣，汉氏以来，南羌旅距，西域凭陵，创金城，开玉关，绝夜郎，讨日逐，睹犀申则建朱崖，闻蒲陶则通大宛，以德怀远，异乎是哉，皇帝君临天下之四十载，垂衣裳而赖兆民，坐岩廊而彰万国，梯山航海，交臂屈膝，占云望日，重译至焉，自塞以西，万八千里，路之峡者，尺有六寸，高山寻云，深谷绝景，雪无冬夏，与白云而共色，水无早晚，与素石而俱贞，逾空桑而历昆吾，度青丘而跨丹穴，灾风弱水，不革其心，身热头痛，不改其节，故以明珠翠羽之珍，细而弗有，龙文汗血之骥，却而不乘，尼丘乃圣，犹有图人之法，晋帝君临，寔闻乐贤之象，甘泉写阏氏之形，后宫玩单于之图，臣以不佞，推毂上游，夷歌成章，胡人遥集，款开蹶角，沿溯荆门，瞻其容貌，诉其风俗，如有来朝京辇，不涉汉南，别加访采，以广闻见，名为贡职图云尔。
梁任昉齐王俭集序曰：公之生也，诞授命世，体三才之茂，践得二之机，信乃昴宿垂芒，德精降祉，有一於此，蔚为帝师，若乃金版玉匮之书，海上名山之旨，沉郁澹雅之思，离坚合异之谈，莫不总制清衷，递为心极，斯固通人之所包，非虚明之绝境，不可穷者，其唯神用者乎，时司徒袁粲，有高世之度，脱落风尘，见公弱龄，便望风推服，叹曰：衣冠礼乐，尽在是矣，时粲位亚台司，公始弱冠，年势不侔，公与之抗礼，因赠粲诗，要以岁暮之期，申以止足之诫，时圣武定业，肇基王命，寤寐风云，寔资人杰，是以宸居膺列宿之表，图纬著王佐之符，俄迁长史，齐台既建，以公为尚书右仆射，领吏部，时年二十八，宋末艰虞，百王浇季，礼紊旧宗，乐倾恒轨，自朝章国纪，典彝备物，奏议符策，文辞表记，素意所不蓄，前古所未行，皆取定俄顷，神无滞用，公在物斯厚，居身以约，玩好绝於耳目，布素形於造次，室无姬姜，门多长者，立言必雅，未尝显其所长，持论从容，未尝言人所短，弘奖风流，许与气类，造理常若可干，临事每不可夺，约己不以庶物，弘量不以容非，攻乎异端，归之义正，昉行无异操，才无异能，得奉名节，迄将一纪，一言之誉，东陵侔於西山，一眄之荣，郑璞逾於周宝，士感知己，怀此何极，出入礼闱，朝夕旧馆，瞻栋宇而兴慕，抚身名而悼恩，公自幼及长，述作不倦，固以理穷言行，事该军国，岂直彫章缛采而已哉。
梁王僧孺临海伏府君集序曰：袁粲领袖一时，仪形物右，声逾裴乐，誉出王刘，士有怀道蕴义，望尘而趋者，或三年而未识，乍四旬而一见，与君道合神遇，投分披衿，敷文研理，匪晨伊暮，至於神经怪谍，绿笥丹筒，金版玉箱，锦文缇帙，并藏诸灵府，秘在瑶台，而君莫不遍探冥赜，具阅局检，常以前贤往学，亟与圣违，贾马卢郑，非无纰越，荀郭何王，弥多踳谬，二义可辨，未值高卿之疑，九事非难，不逢五叔之问，其诗赋铭诔，所作尤多。
又詹事徐府君集序曰：君禀灵川岳，悬精辰象，早照珪璋，夙表岐嶷，孝睦天禀，友爱冥深，故以事显家庭，声著同族，年十八，见召为国子生，曳裾持卷，寔华庠璧，有均闭户，靡因馀灶，每摄齐函丈，左右属目，蓄以邻几之性，加以入神之资，闻一知二，师逸功倍，游魏阙而不殊江海，入朝廷而靡异山林，未尝捉刺权门，驱车戚里，遨游梁董，去来贾郭，时春秋犹少，人爵未崇，而清风嘉誉，震灼朝野，非直俯致贵仕，故可坐享通侯，而緤马悬车，闭门高枕，聊为诡遇，识此行藏，及皇运聿兴，重氛载廓，君藏器待时，合犹符契，陵扶摇而高骛，排阊阖而容与，故位随德显，任与事隆，重以姿仪端润，趋眄淹华，宝佩鸣风，丰貂映日，从容帷扆，绰有馀辉，自绸缪轩陛，十有馀载，温树靡答，露事不詶，省中之言无漏，席下之迹不疑，故以主圣臣贤，应同廛玺，以石投水，如鳞纵壑，行称表缀，言成模楷，犹复忘彼丰愉，安兹素薄，衣同屡补，食等三杯，车服不事鲜明，室宇畏其彫奂，九德无遗，百行备举，至於专心六典，精赜必深，汎游群籍，菁华无弃，搦札含毫，必弘靡丽，摛绮縠之思，郁风霞之情，质不伤文，丽而有体。
陈刘师知侍中沈府君序集曰：陈亢有云，趋庭学诗。又闻君子毛苌亦曰：登高能赋，可为大夫，言其善观民风，则与图王政，若沈恭子者，斯乃当世才焉，至如敦厚之词，足以吟咏情性，身之文也，贞固之节，可以宣被股肱，邦之光也，然此者君之小道，犹曰馀行，何则，德之所本，教之所由，实乃孝笃天伦，义感殊类，有美於斯，郁为高士，则余与夫子，古所谓世亲者欤，亦所谓友益者欤，畴昔一面，朅来二纪，自总角而接清尘，蒙长者之嘉釂，屯险骤更，懽娱中阻，班超既反，盛宪犹存，春秋美景，朝游夕宴，酒酣得意，赋诗联章，顾余不肖，齿义悬绝，降德忘年，交情弥至，增荣广价，知己难忘，南浦之送未淹，北印之辞仍及，于时属有烽燧，方勤帷扆，遂使褐裘莫计，宝剑无追，痛此生刍，同兹宿草，九原方远，百身宁购，若乃帐悬秋月，一雁孤飞，落花春风，数湋争弄，伯牙之弦，寂寥长绝，山阳之管，惆怅徒闻，夫盛烈清徽，便传乎帝载，遗文馀论，被在乎民谣者，斯所以没而犹彰，死且不朽，今乃撰西还所著文章，名为后集。
陈徐陵玉台新咏序曰：陵云槩日，由余之所未窥，千门万户，张衡之所曾赋，周王璧台之上，汉帝金屋之中，玉树以珊瑚作枝，珠帘以玳瑁为押，其中有丽人焉，其人也五陵豪族，充选掖庭，四姓良家，驰名永巷，说诗明礼，岂东邻之自媒，婉约风流，异西施之被教，兄弟协律，生小学歌，少长河阳，由来能舞，琵琶新曲，无待石崇，箜篌杂句，非关曹植，传鼓瑟於杨家，得吹箫於秦女，宠闻长乐，陈后知而不平，画出天仙，阏氏览而遥妒，陪游馺娑，骋纤腰於结风，张乐鸳鸾，奏新声於度曲，装鸣蝉之薄鬓，照堕马之垂鬟，反插金莲，横抽宝树，南都石黛，最发双娥，北地燕脂，偏开两靥，亦有岭上仙童，分丸魏帝，腰中宝凤，授历轩辕，金星与婺女争华，麝月与姮娥竞爽，惊鸾冶袖，时飘韩掾之香，飞燕长裙，宜结陈王之珮，虽非图画，入甘泉而不分，言异神仙，戏阳台而无别，加以天情开朗，逸思雕华，妙解文章，尤工诗赋，清文满箧，非唯芍药之花，新制连篇，宁止蒲桃之树，九月登高，时有缘情之作，万年公主，非无累德之词，既而椒房婉转，柘馆阴岑，木鹤晨严，铜梁昼靖，优游少讬，寂寞多闲，厌长乐之疏钟，劳中宫之缓箭，身轻无力，怯南阳之捣衣，生长深宫，笑扶风之织锦，虽复投壶玉女，为欢尽於百娇，争博齐姬，心赏穷於六著，无怡神於暇景，唯属意於新诗，但往世名篇，当今巧制，分封麟阁，散在鸿都，不籍连章，无由披览，於是燃脂暝写，弄墨晨书，撰录艳歌，凡为十卷，曾无参於雅颂，亦靡滥於风人，泾渭之间，若斯而已也，至如青牛帐里，馀曲未终，朱鸟窗前，新妆已竟，方当开兹缥帙，散此縚绳，永对玩於书帷，长循环於纤丰。
隋江总陶贞白先生集序曰：昔刘向通古今之学，马融见天下之书，京房察风雨之占，裴［按下云公矩才免极诛，襄楷字公矩，是裴当作襄。］楷晓阴阳之术，子政伤於简易，季长敝於骄侈，君明遂不旋踵，公矩才免极诛，鲜有尽美之迹，罕闻克终之誉，若夫德行博敏，孔室四科，经术深长，郑门六艺，丹阳陶先生备斯矣，至如紫台青简，绿帙丹经，玉版秘文，瑶坛怪牒，靡不贯彼精微，殚其旨趣，盖非常之绝伎，命世之异人焉，文集缺亡，未有编录，门人补辑，若逢辽东之本，好事研搜，如诵河西之箧，奉敕校之铅墨，缄以缇缃，藏彼鸿都，副在延阁。
周庾信赵国公集序曰：窃闻平阳击石，山谷为之调，大禹吹筠，风云为之动，与夫含吐性灵，抑扬词气，曲变阳春，光回白日，岂得同年而语哉，柱国公发言为论，下笔成章，逸态横生，新情掞起，风雨争飞，鱼龙各变，方之珪璧，涂山之会万重，譬似云霞，赤城之岩千丈，文参历象，即入天官之书，韵涉丝桐，咸归总章之观，论其壮也，则鹏起半天，语其细也，则鹪巢蚊睫，岂直熊熊旦上，增城抱日月之光，焰焰霄飞，南斗触蛟龙之气，昔者屈原宋玉，始於哀怨之深，苏武李陵，生於别离之世，自魏建安之末，晋太康以来，彫虫篆刻，其体三变，人人自谓握灵蛇之珠，抱荆山之玉矣，公斟酌雅颂，谐和律吕，若使言乖节目，则曲台不顾，声止操缦，则成均无取，遂得栋梁文囿，冠冕词林，大雅扶轮，小生承盖。
