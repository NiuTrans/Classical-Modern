<strong>书檄移纸笔砚</strong>
◇书
《广雅》曰：书记曰书。
《汉书》曰：苏武使匈奴，被留，昭帝即位，求武等，匈奴言武已死，后汉使至匈奴，教者谓单于，言天子射上林中，雁足有系帛书，言武等在某泽中，单于顾左右而惊，谢汉使曰：武等实在，於是遣还，［事具鸟部雁篇。］
《汉书》曰：陈遵为河南太守，既至官，遣从吏，乃召善书吏十人於前，治私书，谢京师故人，遵凭几口授书吏，且省官事，数百封亲疏各有意。
又曰：谷永，字子云，便於笔札，故时人云，谷子云之笔札，楼君卿之唇舌。
《吴录》曰：王宏为冀州刺史，不发私书，不交豪族，号曰王独坐。
《典略》曰：太祖尝使阮瑀作书与韩遂，於马上具草，书成呈之，太祖览［○《太平御览》五百九十五作揽。］笔欲有所定，而竟不能增损。
嵇康与山涛书曰：素不便书，不憙作书，而人间多事，堆案盈几，不相酬答，则犯教伤义，欲自勉强，则不能久堪。
《蜀志》曰：王平，字子均，生长戎旅，手不能书，所识不过十字，而占授作书皆有意，使人读史汉诸书听之，通知其义，往往论说，不失其旨。
《鲁国先贤志》曰：孔翊为洛阳令，置器水於前庭，得私书，皆投其中，一无所发，弹治贵戚，无所回避。
张华别传曰：大驾西征锺会，至长安，华兼中书侍郎，从行，掌军事中书疏表檄，文帝善之。
《语林》曰：殷洪乔作豫章郡，临去，人寄百馀函书，既至石头，悉掷水中，因咒之曰：沉者自沉，浮者自浮，殷洪乔不能作达书邮。
沈约《宋书》曰：刘穆之朱龄石，并便尺牍，尝於高祖坐，与龄石共答书，自旦至日中，穆之得百函，龄石得八十函，而穆之应对无废。
【书】汉邹阳上书梁王曰：昔者荆轲慕燕丹之义，白虹贯日，太子畏之，卫先生为秦画长平之事，太白食昴，昭王疑之，夫精变天地，而信不谕两主，岂不哀哉，昔玉人献宝，楚王诛之，李斯竭忠，胡亥极刑，是以箕子佯狂，接舆避世，语曰：白头如新，倾盖如故，苏秦相燕，人恶之於燕王，燕王按剑而怒，食以駃騠。白圭显於中山，人恶之於魏文侯，文侯投以夜光之璧，女无美恶，入宫见妒，士无贤不肖，入朝见嫉，故百里奚乞食於道，缪公委之以政，甯戚饭牛车下，桓公任之以国，此二者，岂素官於朝，借誉左右，然后二主用之哉，昔鲁听季孙之说，逐孔子，宋信子舟之计，囚墨翟，夫以孔墨之辩，不能自免於谗谀，而二国以危，何则，众口铄金，积毁消骨也，今人主诚能去骄傲之心，怀可报之意，则桀之狗可使吠尧，跖之客可使刺由，况因万乘之权，假圣王之资乎，臣闻明月之珠，夜光之璧，以闇投人於道，众莫不按剑相眄者，何则，无因而至前也，蟠木根柢，轮囷离奇，而为万乘器者，以左右先为之容也。
后汉班固上书东平王曰：必有非常之人，然后有非常之事，有非常之事，然后有非常之功，将军膺千年之任，蹑先王之踪，体弘懿之资，据高明之势，昔卞和献宝，以罹折趾，屈子纳忠，终於沉身，已而和氏之璧，千载垂光，屈子之篇，万世弥章。
齐陆厥与沈约书问声韵曰：长门上林，殆非一家之赋，洛神池雁，便成二体之作，孟坚精整，咏史无亏於东主，平子恢富，羽猎不累於凭虚，王粲初征，他文未能称是，杨脩敏捷，暑赋弥日不献，率意寡尤，则从事乎一日，医医［南齐书五十二陆厥传作翳翳。］愈伏，而理赊於七步，一人之思，迟速天悬，一家之文，工拙壤隔，何独宫商律吕，必责其一人也。
梁简文帝答张缵谢示集曰：缵好文章，於今二十五载矣，窃尝论之，日月参辰，火龙黼黻，尚且著於玄象，章乎人事，而况文辞可止，咏歌可辍乎，不为壮夫，杨雄实小言破道，非谓君子，曹植亦小辩破言，论之科刑，罪在不赦，至如春庭落景，转蕙承风，秋雨旦晴，檐梧初下，浮云生野，明月入楼，时命亲宾，乍动严驾，车渠屡酌，鹦鹉骤倾，伊昔三边，久留四战，胡雾连天，征旗拂日，时闻坞笛，遥听塞笳，或乡思凄然，或雄心愤薄，是以沉吟短翰，补缀庸音，寓目写心，因事而作。
又答新渝侯和诗书曰：垂示三首，风云吐於行间，珠玉生於字里，跨蹑曹左，含超潘陆，双鬓向光，风流已绝，九梁插花，步摇为古，高楼怀怨，结眉表色，长门下泣，破粉成痕，复有影里细腰，令与真类，镜中好面，还将尽［全梁文十一作画。］等，此皆性情卓绝，亲致英奇，故知吹萧入秦，方识来凤之巧，鸣瑟向赵，始睹驻云之曲，手持口诵，喜荷交并。
梁元帝答刘缩求述制旨义书曰：学山学海，未臻其极，为龙为光，或从王事，所赖昔经陕服，颇足良书，凭几据梧，静供游目，枕中之记，即用为枕，帷前之秩，仍可为帷，对此自娱，敬而待命，叩而必应，已谢悬锺，汲而无竭，复乖井养。
梁沈约与范述曾论竟陵王赋书曰：夫眇汎沧流，则不识涯涘，杂陈锺石，则莫辩宫商，虽复吟诵环回，编离字灭，终无所辩，仰酬睿旨，微表寸长。
梁刘孝绰答梁元帝书曰：伏承自辞皇邑，爰至荆台，未劳刺举，且摛高丽，近虽预观寸锦，而不睹金玉，昔临涡辞赋，悉与杨循，［全梁文六十作修。］未殚宝笥，顾惭先哲。
梁江淹诣宋建平王上书曰：昔者贱臣叩心，飞霜击於燕地，庶女告天，振风袭於齐台，下官蓬户桑枢之民，布衣麻带之士，谬得升降承明之阙，出入金华之殿，何尝不局影凝严，侧身扃禁者乎，宁当争分寸之末，竞锥刀之利，积毁消金，积谗摩骨，远则直生取疑於盗金，近则伯鱼被名於不义。
梁刘之遴与刘孝标书曰：间闻足下作类苑，括综百家，驰骋千载，弥纶天地，缠络万品，撮道略之英华，搜群言之隐赜，铅摘既毕，杀青已就，义以类聚，事以群分，述征之妙，杨班俦也，擅此博物，何快如之，虽复子野调声，寄知音於后世，文信构览，悬百金於当时，居然无以相尚，自非沉郁澹雅之思，安能闭志经年，勤成若此，吾尝闻为之者劳，观之者逸，足下已劳於精力，宜令吾见异书。
梁刘孝标答刘之遴借类苑书曰：九冬有隙，三馀暇时，多游书圃，代树萱苏，若夫采亹亹於缃纨，阅微言於残竹，嗢饫膏液，咀嚼英华，不知地之为舆，天之为盖，靡测回塘，莫辩舆马，乌足以言乎，是用周流坟素，详观图谍，搦管联册，纂兹英奇，蛩蛩之谋，止於善草，周周之计，利在衔翼，故鸠集斯文，盖自缀其漏耳，岂冀藏山之石，播於士大夫哉。
◇檄
《说文》曰：檄，二尺书也，从木敫声。
《释名》曰：檄，激也，下官所以激迎其上之书文也。
《汉书》曰：申屠嘉为丞相，邓通居上旁，怠慢，嘉为檄召通曰：不来且斩，通恐，入言於上，上曰：速往，吾令召汝，通至丞相府，免冠徒跣顿首谢。
《东观汉记》曰：光武数召诸将，置酒赏赐，坐席之间，以要其死力，当此之时，贼檄日以百数，忧不可胜，上犹以馀间讲经艺。
又曰：隗嚣，故宰府掾吏，善为文书，每上书移檄，士大夫莫不讽诵。
又曰：庐江毛义，少时家贫，以孝行称，南阳张奉慕其义，往候之，坐定而府檄適至，以义守令，义奉檄而入，喜动颜色。
《典略》曰：张仪，魏人，常从楚相饮，楚相亡璧，意仪盗之，掠笞数百，既相秦，为檄告楚相曰：吾从汝饮，不盗汝璧，善守汝国，我且盗汝城。
又曰：陈琳作诸书及檄草成，呈太祖，太祖先苦头风，是日疾发，卧读琳所制，翕然而起曰：此愈我病，数加厚赐。
《魏志》曰：孙放善为书檄，三祖谘命招喻，多放所为。
李充《起居戒》曰：军书羽檄，非儒者之事，且家奉道法，言不及杀，语不虚诞，而檄不切厉则敌心陵，言不夸壮则军容弱，请姑舍之，以拟能者。
《续晋阳秋》曰：何无忌母，刘牢之姊也，无忌与高祖谋，夜於屏风里制檄文，母潜登屏风上窥，既知其谋，大喜曰：汝能如此，吾雠耻雪矣。
【檄文】汉司马相如喻巴蜀檄文曰：夫边郡之士，闻烽举燧，皆摄弓而驰，荷兵而走，流汗相属，唯恐居后，触白刃，冒流矢，议不反顾，计不旋踵，彼岂乐死恶生，而巴蜀异主哉，计深虑远，急国家之难，而乐尽人臣之道也，故有剖符之封，折珪而爵，终则遗显号於后世，传土地於子孙，名声施於无穷，功烈著於不灭，是以贤人君子，肝脑涂中原，膏泽润野草，而不辞也，今奉币役至南夷，即自贼杀，或亡逃抵诛，身死无名，谥为至愚，耻及父母，为天下笑，人之度量，相越岂不远哉。
魏陈琳为袁绍檄豫州曰：操父嵩，乞丐携养，因赃假位，舆金攒璧，输货权门，窃盗鼎司，倾覆重器，续遇董卓，侵官暴国，於是收罗英雄，弃瑕取用，故遂与操，同谘合谋，操遂承资跋扈，肆行凶慝，割剥元良，残贤害善，爵赏由心，刑戮在口，所爱光五宗，所恶灭三族。又特置发丘中郎，摸金校尉，所过堕突，无骸不露，乃欲摧桡栋梁，孤弱汉室，除灭忠正，专为枭雄，某俯奉汉威灵，折冲宇宙，长戟百万，胡骑千群，奋虎贲育获之士，骋良弓劲弩之势，并州越太行而角其前，荆州下宛叶而掎其后，若举炎火以爇飞蓬，覆沧海以沃熛炭，有何不消灭者。
又檄吴将校曰：孙权小子，未辩菽麦，要领不足以膏萧斧，名字不足以汙简墨，谓为舟楫足以拒皇威，江湖可以逃严诛，不知天网设张，以在纲目，爨镬之鱼，期於消烂也，若使水而可恃，则洞庭无三苗之墟，子阳无荆门之败，朝鲜之垒不刊，两越之旌不拔也，丞相衔奉国威，为民除害，元恶大憝，必当枭夷，盖凤鸣高冈，以远罻罗，圣贤之德也，鸋窸之鸟，巢於苇苕，苕折子破，下愚之惑也，今江东之地，无异苇苕，诸贤处之，信亦危矣。
魏锺会檄蜀文曰：今主上圣德钦明，绍隆前绪，宰辅忠肃，明允劬劳，王室布政垂惠，而万邦协和，施德百蛮，而肃慎致贡，悼彼巴蜀，独为匪民，是以命授六师，恭行天罚，今边境乂清，方内无事，蓄力待时，并兵一向，而以蜀一州之众，分张守备，难以御天下之师，比年以来，曾无宁岁，征人勤瘁，难以当子来之民，此皆诸贤所共亲见，诚能鉴兹成败，邈然高蹈，投迹微子之踪，横身陈平之轨，则福同古人，庆流来裔。
晋孙惠为东海王讨成都王檄文曰：颖禀性强暗，增崇位号，阿比奄官，专任孟玫，遂使恣睢，杀活由己，疾谏好谗，小人满侧，官以贿成，位以钱获，囚以货生，狱以币解，百官卷舌，朝野隐伏，案颖之罪，书记未有，祸甚叔带，逆隆鲁桓，为子则不孝，为臣则不忠，为弟则不顺，为主则不仁，四恶具矣，豺狼之性，有甚无悛。
晋庾阐为郄鉴檄青州文曰：盖天地有盈虚之期，皇代有盛衰之会，姬文至圣，犹西患昆夷，周室哲王，而北难獫狁，天步祸乱，有自来矣，是以石勒因曩者之弊，遇皇纲暂弛，遂陵跨神州，剪覆上国，二十馀载，毒流四海，人神含愤，天诛自灭，而石虎穷凶，袭其馀业，内肆豺狼之暴，外有无辜之祸，念诸文武百姓，同为和气之民，而不蒙太阳之施，奔波於海岱之间，逼迫於寇戎之手，行者穷征役，居者困重赋，死生契阔，良难为心。
又檄李势曰：告巴蜀士民，夫昏明代运，否终则泰，贤哲睹机以知变，不肖灭亡以取祸，昔者皇运中消，乾纲暂弛，耀［按当作曜，谓刘曜。］勒穷凶，肆暴神州，李刘启逆，窃逼岷川，翼以不才，任符分陕，未能仰宣皇恩，招携以礼，而使三巴之民，制於犬羊之群，元元之命，悬於豺狼之口，所以假寐永叹，疾疢如首者也，凡百黎萌，秋毫不犯，檄到勉思良图，自求多福，无使兰艾同焚，永作鉴诫，信誓之明，有如皎日。
又为檄石虎文曰：石勒因衅，剪覆旧京，穷凶极逆，伪号累祀，百姓受灰没之酷，王室有黍离之哀，不有少康之隆，孰能祀夏，不有宣王之兴，谁剋旧物，羯帅石虎，僣袭凶叶，负恃其众，陆梁河朔，每念忠顺之士，怀仁抱义，含胆饮血，离其祸酷，心存倒戈，而力不能奋，今遣使持节荆州刺史都亭侯翼，高旗连云，组练映日，运孙吴之筹，按尚甫之略，莫不张胆咀铁，人思自百，以此众战，其犹烈火之燔秋蓬，衡飚之扫落叶也。
晋桓温檄胡文曰：胡贼石勒，暴肆华夏，齐民涂炭，煎困雠孽，至使六合殊风，九鼎乖越，每惟国难，不遑启处，抚剑北顾，慨叹盈怀，寡人不德，忝荷戎重，师次安陆，经营旧邑，瞻望华夏，暂成楚越，登丘凄览，征夫愤慨，昔叔孙绝粒，义不同恶，龚生守节，耻存莽朝，历既逋僣，一朝荡定，拯抚黎民，即安本大，训之以德礼，润之以玄泽，信感荒外，武扬八极，先顺者获赏，后伏者前诛，德刑既明，随才攸叙，此之风范，想所闻也。
梁元帝伐侯景檄文曰：粤若梁兴五十馀载，平一宇内，德惠攸长，仁育群生，义征不服，建翠凤之旗，则六龙骧首，击灵鼍之鼓，则百神警肃，风牧方邵之贤，卫霍辛赵之将，叱咤则风云兴起，鼓动则嵩华倒拔，叶和万邦，平章百姓，十尧九舜，曷足云也，贼臣侯景，匈奴叛臣，鸣镝馀噍，冒于货贿，不知其极，敢兴逆乱，梗我王畿，贼臣正德，阻兵安忍者，结怨江干，远適单于，虔刘我人民，离散我兄弟，臧获之人，五宗及赏，搢绅之士，三族见诛，南山之竹，未足言其愆，西山之兔，不足书其罪，雷震风骇，直指建邺，按剑而叱，江水为之倒流，抽戈而挥，皎日为之还舍，如驷马之载鸿毛，奔牛之触鲁缟。
梁裴子野喻虏檄文曰：天生蒸民，树之以君，所以对越三才，司牧黔首，蠲其苛慝，除其患难，肇自遂古，以迄皇王，经世字民，咸由此作，朕拨乱反正，君临亿兆，休牛放马，载戢干戈，思与一世之民，跻之仁寿之域，昔者晋失其序，天笃降丧，而四夷交侵，小雅尽缺，宋之初载，实有武功，秦晋之墟，频枭僣伪，末叶陵迟，遂亡淮济，旷日长久，莫能克复，朕爰初创业，思闲宁静，保大定功，未遑远略，而狡虏游魂，不式王命，朕谓其君是恶，其民何罪，矜此涂炭，用寝兵革，今戎丑数亡，自相吞噬，重以亢旱弥年，穀价腾踊，丁壮死於军旅，妇女疲於转输，虐政惨刑，曾无惩改，四方同集，九服齐契，譬犹翻东海以注萤爝，倒昆仑以压蝼蚁，其身縻烂，岂假多力，尔二周故老，六辅大姓，蒙耻俯首，有自来矣，濯身明目，今也其时，昔由余入秦，礼以卿佐，日磾降汉，华豹七叶，苟有其才，岂无大位，梁任孝恭为汝南王檄魏文曰：夫大盗移国，终继枭翦之诛，凶狡凭凌，必致歼夷之戮，所以董卓称乱，徒藉群雄之手，王莽偷安，卒成光武之业，故市耀脐灯，府传饮器，我有魏今临一境，卜世相承，保乂黔黎，事逾年祀，尔朱荣胡貊遗种，边塞是居，奸宄妄才，凶愚丑类，茹血餐腥，本非人品，依随水草，取类马牛，而包藏祸图，窃怀反噬，遂长驱种落，用袭我周南，率彼酋豪，侵凌我河县，所以流离播越，亟淹星纪，仰慕园陵，俯伤黎庶，遂得式仰唐朝，宣奉舜阙，梁大皇帝，功逾五帝，道迈三皇，负扆当轩，平章百姓，垂拱而治，协和万邦，今遣同州刺史范遵等，董率前锋，扬旌致讨，先取滑台，鼓行金谷，关东英俊，河北雄才，痛桑梓沦芜，室家颠殒，饮气吞声，志申雠怨，士各怀归，民思父母，表里符契，神灵响集，王者之师，有征无战，锋刃所裁，幸勿罹染。
后魏魏收檄梁文［全北齐文五据文苑英华六百四十五，通鉴一百六十作杜弼文。］曰：夫辰象丽天，山岳镇地，方以类聚，物以群分，建之以邦国，树之以君长，日月於是莫贰，帝王所以总一，虽五运相推，百王革命，此道所行，孰云能易，而皇家承统，光配彼天，义洽幽明，化周动植，崇文德以来远，修礼让以止讼，舞干戚於两阶，执玉帛於万国，玄功潜运，至德旁通，百姓日用而不知，兆民受赐而无迹，唯彼吴越，独阻声教，侯景竖子，本无土业，以金陵逋逃之薮，江南流离之地，甘辞卑体，进孰［英华，通鉴作熟。］图身，而伪朝大小，幸灾忘义，主荒於上，臣蔽於下，人而无礼，其能国乎，亦既失信，不亡何待，今帝道休明，皇猷允塞，虽有贼臣去国，亡卒出境，何异一毛之落牛体，双凫之飞海滨，彼既连结奸恶，断绝邻好，追兵保境，纵盗侵国，盖物无定方，事无常势，是以吴侵齐境，遂致句践之师，赵纳韩地，终有上［英华，通鉴作长。］平之役，矧乃鞭挞疲民，侵轶徐部，筑垒拥川，舍信邀利，此而可忍，孰不可怀，贞阳以犹子之亲，当戎首之任，非但力屈道穷，亦将路无还蜀，兼复狭子垂翅，俱在笼樊，虽复贪利苟得，背同即异，获一人而失一国，见黄雀而忘深井，智者所不为，仁者所不向，诚既往之难逮，犹将来之可追，侯景以鄙里之夫，遭风云之会，位登三事，邑启万家，揣身量分，久当止足，彼乃示之以利器，诲之以慢藏，使其势得容奸，令其时堪乘便，计虽非孙吴猛将，燕赵精兵，犹是久涉行阵，曾习军旅，拒此则作气不足，攻彼则为势有馀，呼之则返速而衅小，不惩则叛迟而祸大，但恐楚国忘猿，祸延林木，城门失火，殃及池鱼，横使江黄士子，荆杨人物，死亡矢石之下，夭折露雾之中，人人厌苦，家家思乱，将险躁之风俗，任轻薄之子孙，朋党路开，兵权在外，必将祸生骨肉，难起腹心，强孥［英华，通鉴作弩。］冲城，长戟指阙，徒探雀鷇，无用府藏之虚，空请熊蹯，讵延漏刻之命，外崩中溃，今实其时，鹬蚌相扼，我乘其弊，方使锺山渡江，青盖入洛，荆棘生於建业之宫，麋鹿游於姑苏之馆，但恐革车之所轥轹，剑骑之所蹂践，椅梓於焉倾折，竹箭以此摧残，若吴之王孙，蜀之公子，顺时以动，见机而作，归款军门，委命下吏，当使焚榇而出，拂席相俟，必以楚材，终为晋用也。
陈徐陵檄周文曰：主上恭膺宝历，嗣奉瑶图，既禀圣人之材，兼富神武之略，乂安兆庶，共靖戎华，同戢干戈，永销锋镝，况复追惟在楚，无忘玉帛之言，轸念过曹，犹感盘餐之惠，年驰玉节之使，岁降银车之恩，庶彼怀音，微悟知感，而反其藏匿，招我叛臣，翊从潇湘，空竭关垄，荆梁左右，汉沔东西，籥地呼天，望停哀救，夫一人掩泣，犹怆满堂，百姓为心，弥切宸扆，大都督吴明彻，台司上将，德茂勋高，威著荆湘，化闻庸蜀，叱咤而平宿豫，吹嘘而定寿阳，席卷江淮，无淹弦望。
◇移
范晔《后汉书》曰：韩馥见民情归袁绍，忌方得众，恐将图己，常遣从事守绍门，不听发兵，乔〈王胃〉［《太平御览》五百九十七作瑁。］乃诈三公移书，传驿州郡，说董卓罪恶，企望义兵，以释国难，馥於是方听绍举兵。
王隐《晋书》曰：毛宝据邾城陷，宝尸沉江不出，戴详移告河伯诸神，使出宝尸，十馀日乃出。
《典略》曰：卫襄，字叔辽，修行至孝，州郡嘉之，时有白波贼众数万人，官兵诛讨不能平，而使襄要我原解散，於是襄为书移，即平定。
【移文】汉刘歆让太常博士移文曰：歆欲建立左氏春秋毛诗逸礼古文尚书，习［汉书三十六刘歆传作皆。］列学官，哀帝令歆与五经博士讲论其义，诸儒博士或不肯置对，歆因移书责让之曰：往者缀学之士，不思废绝之关，［汉书作阙。］苟因陋就寡，分文析字，信口说而背传记，是末师而非往古，至於国家将有大事，若立辟雍封禅巡狩之仪，则幽冥而莫知其源，犹欲保残守缺，挟恐见破之私意，而亡从善服义之公心，或怀疾妒，不考情实，雷同相从，随声是非，抑此三学，皆以尚书为不备，谓左氏为不传春秋，岂不哀哉，夫子曰［按子曰二字衍。］可与乐成，难与虑始，此乃众庶之所为耳，非所望於士君子也。
梁简文帝答穰城求和移文曰：属彼数及侮亡，运逢瓦解，石言水斗，实验地凶，飞絮雨粟，还符天怪，故沦俗骏奔，遗黎南请，所以皇略北征，临［临字疑衍。］事同拯溺，愍百姓之未安，伤一物之失所，故馀民襁负，扫［原讹揥，据冯校本改。］地来王，而向化之党，怱览今移，咸以陶兹礼乐，重睹衣冠，已变伊川之发，兼削呼韩之衽，宁当生入玉关，死归建业，民情若此，匪我求蒙，行人远届，实亦劳止，想近察时机，远详图纬，早去中原，遽反桑梓，旋地脉［原讹〈月末〉，据冯校本改。］而北移，越天渠而南指，然后三姓二贤，可存十半，如其遂固守株，不达玄象，将恐卫将之师，复有狼居之战，侯应之讨，更睹阴山之哭。
梁任孝恭答魏初和移文曰：盖轩辕五十二战，义在拯民，汤武二十七征，本惟静难，明异时而同致，信殊政而一拨，［全梁文六十七作揆。］我皇屈兹上圣，承彼百王，卷六合而包容，弘二仪而覆载，照高日月，泽富云雨，值魏氏纷纶，亟离星晷，竞寻干戈，争以兴废，王无卒岁，相不浃辰，只马泣师，月陈庭阙，裹粮请救，日款关扉，故屡动云旗，再驱苍兕，同小白之存亡，等任好之继绝，匹妇是雠，尺土非利，然百战百胜，犹苦四民，九拒九攻，终劳万姓，纳皇之念，无忘日昃，李陵失律，暂摧羽鳞，同孟明之反秦，似荀罃之归晋，并赉来移，闻之委曲，知彼当壁得人，兆龟有主，欲偃兵戈，式敦雅好，鹤鸣九皋，戾天已响，出其言善，良以欣然，辄勒缘边屯戍，各息烽警，旌旗尽卷，刁斗夜停，混鸡犬於四邻，接桑麻［原讹床，据冯校本改。］於二境，陈徐陵为护军长史王质移文曰：比金风已劲，玉露方团，宜及穷秋，幸逾高塞，当使孤旌不反，只骑无还，非止汤罗，岂知尧德，其承比年民垫，仍岁蕴隆，粒粟贵於随珠，分糜乏於齐鼎，且氐羌旅拒，已跨伊瀍，胡羯凭陵，方逾汾潞，刺虎之势，时则卞生，拾蚌之机，弥验苏子，但国家体兹明信，有同皎日，岂唯风雨之旦，犹救匹夫，宵梦之言，无欺幽壤，贼华皎，近以临蕃有谴，作牧无章，既惧槛车之徵，便忧齐斧之戮，遂乃治兵楚梦，窃戴干戈，傍引西戎，共谋东夏，伪周遣其卫国公宇文直等，总统獯獫，为其羽翼，丑徒济岸，来攻郢城，逆竖浮舟，同趣夏浦，王师舣棹，素在中流，群帅争驱，应时歼荡，羌胡宝马，纵横七泽之中，荆楚楼船，弥满三江之上，浮禽所获，水陆无遗，华皎擢自刍微，叨居蕃翰，情惭犬马，罔顾恩灵，翻执干戈，自图家国，闻诸间谍，具彼邻谋，乃授冬官，即为乡导，虽伤仁义之俗，非敢有私，期和与之情，犹冀无失。
又移齐曰：获去月二十日移，承羯寇平殄，同怀庆悦，眷言邻穆，深副情伫，夫天纲之大，固无微而不擒，神武之师，本无征而不克，至如戎王倾其部落，逆竖道其乡关，非厥英图，殆难堪戮，况复洞庭遐旷，丘食殷阜，西穷版屋，北罄毡庐，声冠符姚，势兼聪勒，庸蜀宝马，弥山不穷，巴汉楼船，陵波无际，我之元戎上将，协力同心，承禀朝謩，致行明罚，为风为火，殪彼蒙冲，如霆如雷，击其舟舰，羌兵楚贼，赴水沉沙，弃甲则两岸同奔，横尸则千里相枕，江川尽满，譬睢水之无流，原隰穷胡，等阴山之长哭，於是黑山叛邑，诸城洞开，白虏连群，投戈请命，长沙鵩鸟，靡复为妖，湘川石燕，自然还舞，克翦无筭，缧禽不赀，欲计军俘，终难巧历，所获其龙驹骥子，百□千蓬，［本集作百千其群。］更开苜蓿之园。方广騊駼之厩，於是卫霍甘陈，虬髭瞋目，心驰垄路，志饮河源，乘胜长驱，未知所限，岂如桓温不武，弃彼关中，殷浩无能，长兹羌贼，方且西逾酒郡，抵我境而置边亭，东略盐池，为齐朝而反侵地，此改［本集作政。］亦翦妖氛，未穷巢窟，便闻庆捷，愧佩良深。
◇纸
《东观汉记》曰：黄门蔡伦，典作上方，作纸，所谓蔡侯纸也。
董巴记云，东京有蔡侯祗［《太平御览》六百零五作纸。］即伦也，故麻名麻纸，木皮名榖纸，故［御览故下有鱼网作纸，名五字，此脱。］网纸也。
《三辅决录》曰：韦诞奏，蔡邕自矜能兼斯善［书断作喜。］之法，非流纨素，不妄下笔，夫欲善其事，必先利其器，罔［《太平御览》七百四十七作用。］张芝笔，古［御览作左。］伯纸，及臣黑，［御览作墨。］皆古法，兼此三具。又得巨［御览作臣。］手，然后可以尽径丈［原讹经文，据冯校本改。］之势，方寸之言。
王隐《晋书》曰：陈寿卒，诏下河南，遣吏贲纸笔，就寿门下，写取国志。
渚宫旧事曰：皇太子初拜，给赤纸缥红纸麻纸敕纸法纸，各一百。
《抱朴子》曰：洪家贫，伐薪卖之，以给纸笔，昼营园田，夜以柴火写书，坐此之故，不得早涉艺文，常乏纸，每所写，皆反覆有字，人少能读。
《文士传》曰：杨脩为魏武主簿，尝白事，知必有反覆教，豫为答数纸，以次牒之而行，告其守者曰：向白事，每有教出，相反覆，若案此弟连答之，已而有风，吹纸乱，遂错误，公怒推问，脩惭惧，以实答。
《晋阳秋》曰：刘弘为荆州刺史，每有兴发，手书郡国，丁宁款密，故莫不感悦，颠倒恭赴，咸曰：公一纸书，贤於十部从事也。
《语林》曰：王右军为会稽令，谢公就乞笺纸，捡挍库中，有九万笺纸，悉以乞谢公。
沈约《宋书》曰：张永善隶书。又有巧思，纸及墨，皆自营造，上每得永表启，辄玩咨嗟，自叹供御者不之及也。
【赋】晋傅咸纸赋曰：盖世有质文，则治有损益，故礼随时变，而器与事易，既作契以代绳兮。又造纸以当策，夫其为物，厥美可珍，廉方有则，体絜性真，含章蕴藻，实好斯文，取彼之弊，以为此新揽之则舒，舍之则卷，可屈可伸，能幽能显。
【启】梁刘孝威谢赉宫纸启曰：臣与谢嘏，俱惭其圣，神［《初学记》二十一作臣。］之冲梯，实愧鲁般之巧，嘏之城垒，特无禽子之守，攻弱侮亡，其劳甚薄，策勋行赏，为渥过隆，虽复业［《初学记》作邺。］殿凤衔，汉朝鱼网，平淮桃花，中宫榖树，固以彀惭兹靡滑，谢此鲜光。
◇笔
《博物志》曰：蒙恬造笔。
《释名》曰：笔，述也，述事而书之也。
《韩诗外传》曰：赵简子有臣曰周舍，立於门下，三日三夜，简子问其故，对曰：臣为君谔谔之臣，墨笔执牍，从君之后，伺君过而书之。
《列仙传》曰：李仲甫，颍川人，汉桓帝时，卖笔辽东市上，一笔三钱，有钱亦与笔，无钱亦与笔。
《汉书》曰：张安世持橐簪笔，［橐，挈橐也，近臣负橐笔，从备顾问，或有记。］事孝武帝数十年，见谓忠谨。
华峤《后汉书》曰：班超投笔叹曰：大丈夫安能久事笔耕乎，［事具人部。］谢承《后汉书》曰：王充於宅内，门户垆柱，各置笔砚简牍，见事而作，著论衡八十五篇。
《汉官仪》曰：尚书令仆丞郎，月给赤管大笔双，篆题曰：北工作楷，於头上，象牙寸半着笔下。
《广志》曰：汉诸郡献兔毫，书鸿门题，唯赵国毫中用。
《典略》曰：王粲才既高，辩论应机，锺繇王朗等，虽各为魏卿相，至於朝廷奏议，皆阁笔，不敢措手。
《魏略》曰：王思为大司徒，性急，尝执笔作书，蝇集笔端，驱去复来，如是再三。思怒，自起逐蝇，不能去，［去字原缺，据冯校本补。］还取笔掷地，蹹坏之。
《魏志》曰：甄后九岁，憙书，用诸兄笔，或非之，后曰：古贤女皆览前世成败，不知书，何由见之。
魏末传曰：夏侯太初见召，还洛阳，绝人道，不畜笔砚。
传［《太平御览》六百零五作傅。］子曰：汉末，一笔之押，雕以黄金，饰以和璧，缀以随珠，发以翡翠，此笔非文犀之植，必象齿之管，丰狐之柱，秋兔之翰，用之者必被朱绣之衣，践雕玉之履矣。
《东宫旧事》曰：皇太子初拜，给漆笔四枝，铜博山笔床副。
【诗】梁简文帝咏笔格诗曰：仰出写含花，横插学仙掌，行因提拾用，遂厕旋台赏。
梁徐擒咏笔诗曰：纤端奉积润，弱质散芳烟，直写飞蓬牒，横承落绣篇，一逢提握重，宁忆仲升捐。
【赋】后汉蔡邕笔赋曰：惟其翰之，所生，于季冬之狡兔，性精亟以摽悍，体遄近以骋步，削文竹以为管，加漆系之缠束，形调抟以直端，染玄墨以定色，书乾坤之阴阳，赞三皇之洪勋，叙五帝之休德，扬荡荡之典文，纪三王之功代兮，表八百之肆勤，传六经而辍百氏兮，建皇极而序彝伦，综人事於晻昧兮，赞幽冥於神明，象类多喻，靡施不协，上刚下柔，乾坤之位也，新故代谢，四时之次也，圆和正直，规矩之极也，玄首黄管，天地之色也。
晋傅玄笔赋曰：简脩毫之奇兔，选珍皮之上翰，濯之以清水，芬之以幽兰，嘉竹翠色，彤管含丹，於是班匠竭巧，名工逞术，缠以素枲，纳以玄漆，染芳松之淳烟，写文象於纨素，动应手而从心，焕光流而星布。
晋成公绥故笔赋曰：有仓颉之奇生，列四目而兼明，慕羲氏之画卦，载万物於五行，乃发虑於书契，采秋毫之类芒，加胶漆之绸缪，结三束而五重，建犀角之玄管，属象齿於纤锋，染青松之微烟，著不泯之永踪，则象神仙，人皇九头，式范群生，异体怪躯，注玉度於七经，训河洛之谶纬，书日月之所躔，别列宿之舍次，乃皆是笔之勋，人日用而不寤，［自一零四七页三行第十字(将字)起，至此止，宋本缺，据明本补。］仡尽力於万机，卒见弃於行路。
梁吴筠笔格赋曰：幽山之桂树，恒萦风而抱雾，叶委郁而陆离，根纵横而盘互，尔其负霜含液，枝翠心赤，翦其片条，为此笔格，趺则岩岩方爽，似华山之孤上，管则员员峻逸，若九疑之争出，长对坐而衔烟，永临窗而储笔。
【赞】晋郭璞笔赞曰：上古结绳，易以书契，经纬天地，错综群艺，日用不知，功盖万世。
【铭】后汉李尤笔铭曰：笔之强志，庶事分别，七术虽众，犹可解说，投足择言，驷不及舌，笔之过误，愆尤不灭。
魏傅选笔铭曰：昔在上古，结绳而誓，降及后载，易以书契，书契之兴，兴自颉皇，肇建一体，浸遂繁昌，弥纶群事，通远达幽，垂训纪典，匪笔靡脩，寔为心尽，臧否斯由，厥美弘大，置类鲜畴，德兴之著，惟道是扬，苟逞其违，祸亦无方。
晋王隐笔铭曰：岂作其笔，必兔之毫，调利难秃，亦有鹿毛。
【启】梁元帝谢宫［全梁文十六宫上有东字。］赐白牙镂管笔启曰：春坊漆管，曲降深恩，北宫象牙，猥蒙霑逮，雕镌精巧，似辽东之仙物，图写奇丽，笑蜀郡之儒生，故知嵇赋非工，王铭未善，昔伯偕致赠，才属友人，葛龚所酬，止闻通识，岂若远降鸿慈，曲覃庸陋，方觉琉璃无昬，随珠过侈，但有羡卜商，无因则削，徒怀曹植，恒原执鞭。
梁庾肩吾谢赉铜砚笔格启曰：烟磨青石，已贱孔氏之坛，管抚铜龙，还笑王生之璧，西域胡人，卧织成之金簟，游仙童子，隐芙蓉之行鄣，莫不并出梁园，来颁狭室。
◇砚
太公《金匮》曰：砚之书曰：石墨相著，邪心谗言，无得汙白。
《汉书》曰：宣帝时，中郎将张彭祖，少与帝微时同席砚书，及帝即位，彭祖以旧恩，封阳都侯，出常参乘。
又曰：薛宣为左冯翊，性密静有思，省吏职，求其便安，下至财用笔砚，皆为设方略，利用之，省费，吏民称之。
崔寔《四民月令》曰：正月砚冻释，命童幼入小学篇章，十一月砚冻，幼童读孝经论语。
《东观汉记》曰：苏竟与刘歆子恭书云，前世以磨研编简之才，与国右史［○右史二字衍。］公从事出入。
魏武帝上杂物疏曰：御物有纯银参带台砚一枚，纯银参带员砚，大小各一枚。
《陈留志》曰：范乔年两岁，祖父馨卒，临终，抚其手曰：恨不见汝成人，以吾所用砚与之，始五岁，祖母以此言告乔，乔便执砚涕泣。
《东宫旧事》曰：皇太子初拜，给漆石砚一枚。
陆云与兄机书曰：君苗能作文，见兄文，辄云欲烧笔砚。
《从征记》曰：夫子床前有石砚一枚，作甚古朴，盖孔子生平时物也。
【赋】晋傅玄砚赋曰：采阴山之潜朴，简众材之攸宜，节方圆以定形，锻金铁以为池，设上下之剖判，配法象乎二仪，木贵其能软，石美其润坚，加采漆之胶固，含冲德之清玄。
【赞】魏繁钦赞曰：班采散色，沤润毫芒，点黛文字，曜明典章，施而不德，吐惠无疆，渐渍甘液，吸受流芳。
【铭】魏王粲砚铭曰：昔在皇颉，爰初书契，以代结绳，民察官理，庶绩诞兴，在世季末，华藻流淫，文不写行，书不尽心，淳朴浇散，俗以崩沉，墨运翰藻，荣辱是若，念兹在兹，惟玄是宅，梁武帝砚铭。
音横德写
假墨图心
梁丘迟砚铭。
图水平
＼│／
壁─┼─迹
／│＼
明理宣
