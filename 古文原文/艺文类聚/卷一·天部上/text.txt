据明本补
<strong>天日月星云风</strong>
◇天
《周易》曰：大哉乾元，万物资始，乃统天，云行雨施，品物流形，大明终始。六位时成，时乘六龙以御天，乾道变化，各正性命。
又曰：立天之道，曰阴与阳。
又曰：天行健。
《尚书》曰：乃命羲和，钦若昊天。
又曰：皇天震怒，命我文考，肃将天威。
《礼记》曰：天地之道，博也，厚也，高也，明也，悠也，久也，日月星辰系焉。万物覆焉。
《论语》曰：天何言哉，四时行焉，百物生焉。
《老子》曰：天得一以清。
《春秋繁露》曰：天有十端，天地阴阳水土金木火人，凡十端，天亦喜［《太平御览》一喜上有有字。］怒之气，哀乐之心，与人相副，以类合之，天人一也。
《尔雅》曰：穹苍，苍天也，春为苍天，夏为昊天，秋为旻天，冬为上天。
《春秋元命苞》曰：天不足西北，阳极於九，故天周九九八十一万里。
浑天仪曰：天如鸡子，天大地小，天表里有水，地［《开元占经》一，《太平御览》二，地上有天字。］各乘气而立，载水而浮，天转如车毂之运。
《黄帝素问》曰：积阳为天，故天者清阳也。
《庄子》曰：天之苍苍，其正色邪，其远而无所至极邪。
《申子》曰：天道无私，是以恒正，天常正，是以清明。
《文子》曰：高莫高於天，下莫下於泽，天高泽下，圣人法之。
《太玄》曰：有九天，一为中天，二为羡天，三为从天，四为更天，五为睟天，六为廓天，七为咸天，八为沈天，九为成天。
又曰：天以不见为玄。
《皇览记》［《太平御览》二作皇览冢墓记。］曰：好道者，言黄帝乘龙升云，登朝霞，上至列阙，倒影经过天宫。
《礼统》曰：天地者，元气之所生万物之祖也。
《广雅》曰：太初，气之始也，清浊未分，太始，形之始也，清者为精，浊者为形，太素，质之始也，已有素朴而未散也，二气相接，剖判分离，轻清者为天。
《吕氏春秋》曰：天有九野，何谓九野，中央曰钧天，东方曰苍天，东北曰变天。北方曰玄天，西北曰幽天，西方曰皓天，西南曰朱天，南方曰炎天，东南曰阳天。
《列子》曰：杞国有人，忧天崩坠，身无所寄，废於寝食。又有忧彼之忧者，晓之曰：天积气耳，无处无气，奈何而崩坠乎，其人曰：天果积气，日月星宿，不当坠也，晓者曰：日月星宿，亦积气中之有光曜者，正复使坠，亦不能有中伤。
《说苑》曰：齐桓公问管仲，王者何所贵，对曰：贵天，桓公仰观天，管仲曰：所谓之天者，非谓苍苍莽莽之天也，君人者以百姓为天。
《白虎通》曰：天者身也，天之为言镇也，居高理下，为人镇也，男女惣名为人，天地所以无惣名何，天圆地方，不相类也，天左旋，地右周，犹君臣阴阳相对向也。
张衡《灵宪》曰：太素之前，幽清寂寞，不可为象，惟虚惟无，盖道之根也，道根既建，由无生有，太素始萌，萌而示兆，斯谓庞洪，盖道之幹也，道幹既育，万物成体，於是刚柔始分，清浊异位，天成於外而体阳，故圆以动，斯谓天元，道之实也，天有元位。
徐整《三五历纪》曰：天地混沌如鸡子，盘古生其中，万八千岁，天地开辟，阳清为天，阴浊为地，盘古在其中，一日九变，神於天，圣於地，天日高一丈，地日厚一丈，盘古日长一丈，如此万八千岁，天数极高，地数极深，盘古极长，后乃有三皇，数起於一，立於三，成於五，盛於七，处於九，故天去地九万里。
《蜀志》曰：吴使张温来聘，温问秦密曰：天有头乎，密曰：有之，温曰：在何方，密曰：诗云，乃眷西顾，以此推之，头在西方，温曰：天有耳乎，密曰：天处高而听卑，诗云，鹤鸣九皋，声闻于天，若其无耳，何以听之，温曰：天有足乎，密曰：诗云，天步艰难，若其无足，何以步之，温曰：天有姓乎，密曰：姓刘，何以然，曰：其子姓刘，以此知之。
《楚辞·天问》曰：图［《天问》作圜，《初学记》一，《太平御览》二作圆。］则九重，孰营度之，八柱何当，东南何亏，(言天有八山为柱，皆何当值，东南不足，谁亏缺之。)日月安属，列星安陈。
【诗】晋传言［《初学记》一作傅玄。］两仪诗曰：两仪始分，元气上清，列宿垂象，六位时成，日月西迈，流景东征，悠悠万物，殊品齐名，圣人忧世，实念群生。
又天行篇曰：天行一何健，日月无高踪，百川赴阳谷，三辰因泰蒙。
又歌曰：天时泰兮昭以阳，清风起兮景云翔，仰观兮辰象，日月兮运周，俯视兮河海，百川兮东流。
【赋】晋成公绥天地赋曰：天地至神，难以一言定称，故体而言之，则曰两仪，假而言之，则曰乾坤，气而言之，则曰阴阳，性而言之，则曰柔刚，色而言之，则曰玄黄，名而言之，则曰天地，若乃悬象成文，列宿有章，三辰烛燿，五纬重光，众星回而环极，招摇运而指方，白虎时据於参代，［冯校本作井，初学记一作昴。］青龙垂尾於氐房，玄龟匿首於女虚，朱鸟奋翼於星张，帝皇正坐於紫宫，辅臣列位於文昌，垣屏络驿而珠连，三台差池而雁行，轩辕华布而曲列，摄提鼎峙而相望。
【赞】晋郭璞《释天地图赞》曰：祭地肆瘗，郊天致烟，气升太一，精沦九泉，至敬不文，明德惟鲜。
【表】宋颜延之请立浑天仪表曰：张衡创物，蔡邕造论，戎夏相袭，世重其术。臣昔奉使入关，值大军旋旆，浑仪在路，肆观奇秘，绝代异宝，旋及王府，考诸前志，诚应夙闻，尚书，璇玑玉衡，以齐七政，崔瑗所谓数术穷天地，制作侔造化，经志所云，图宪所本，故体度不渝，精测尚矣，则七晷运变，无匪康时，九代贞观，不绝司历，臣夙怀末意，惧于非任，今忝惟职统，敢昧死以闻。
◇日
《易》曰：日月丽乎天。
又曰：离为日。
又曰：日中则昃，月盈则食，天地盈虚，与时消息，而况於人乎，况於鬼神乎。
《毛诗》曰：日居月诸，胡迭而微。
《礼记》曰：玄端而朝日於东门之外。
《左氏传》曰：赵衰，冬日之日也，赵盾，夏日之日也。
《五经通义》曰：日中有三足乌。
《春秋内事》曰：日者阳德之母。
《白虎通》曰：日行迟，月行疾者何，君舒臣劳也，日月所以悬著何，助天行化，昭明下地也，日月径千里。
《风俗通》曰：成帝问刘向，俗说文帝被徵，后期，不得立，日为再中。
《尔雅》曰：觚竹北户西王母日下，谓之四荒，岠齐州以南戴日为丹穴，东至日所出为太平，西至日所入为太蒙。
《广雅》曰：日名朱明，一名耀灵，一名东君，一名大明，亦名阳乌。
《说文》曰：日，实也，太阳之精，字从口一，象形也。
又曰：初出为旭，［《初学记》一，《太平御览》三作纂要曰：日初出曰旭。］日昕曰晞，日温曰煦，日在午曰亭午，在未曰昳，日晚曰旰，日将落曰薄暮，日西落，光反照於东，谓之反景，在上曰反景，在下曰倒景，煦，日温也，皓，日昼貌也，晖，日光也，旰，日晚也，翌，日明也，晓，日白也。
《易坤灵图》曰：至德之明，日月若连璧。
《京房易传》曰：日月大光，天下和平，上下俱昌，延年益寿，长世无极。
《礼斗威仪》曰：政理太平，则时日五色。
《汉书》曰：文帝时，新垣平言，臣候日再中，居顷之，日却复中，乃更以十七年为元年。
《列子》曰：孔子东游，见两小儿辩斗，问其故，一儿曰：我以日始出去人近，日中时远也，一儿曰：我以为日初出时远，而日中时近，一儿曰：日初出，大如车盖，及其中，才如盘盂，此不为远者小而近者大乎，一儿曰：日初出，沧沧凉凉，及其中，如探汤，此不为近者，热而远者凉乎，孔子不能决也，两儿笑曰：孰谓汝多知乎。
《贾谊书》曰：汤曰：学圣王之道，譬其如日，静居而独思，譬其若火，夫人舍学圣王之道，而静居独思，譬其去日之明於庭，而就火之光於室也，然可以小见，不可以大知。
应劭《汉官仪》曰：太山东南，名曰日观，日观者，鸡鸣时见日。
《论衡》曰：儒者论日旦出扶桑，暮入细柳，扶桑，东方之地，细柳，西方之地。
《家语》曰：楚王渡江，得萍实，大如拳，赤如日，［事具草部。］
《帝王世纪》曰：周文王梦日月着其身。
《瑞应图》曰：日月扬光者，人君之象也，君不假臣下之权，则日月扬光。
《山海经》曰：猗天山，苏门山，日月所出。
又曰：大荒之中，旸谷，上有扶桑，十日所浴，九日居下［原作上，据冯校本改。］枝，一日居上［原作下，据冯校本改。］枝，皆载乌。
又曰：有女子，名曰羲和，浴日於甘泉，羲和者，帝俊之妻，是生十日。
《淮南子》曰：尧时十日并出，草木燋枯，尧命羿仰射十日，中其九，乌皆死，堕羽翼。
又曰：若木在建木西，有十日，华照下地。
又曰：日出于旸谷，浴于咸池，拂于扶桑，是谓晨明，登于扶桑之上，爰始将行，是谓朏明，至于曲阿，是谓朝明，临于曾泉，是谓蚤食，次于桑野，是谓晏食，臻于衡阳，是谓禺中，对于昆吾，是谓正中，靡于鸟次，［西南曰大壑。］是谓小迁，至于悲谷，是谓晡时，回于女纪，是谓大迁，经于泉隅，是谓高舂，顿于连石，是谓下舂，至于悲泉，爰息其乌，［《初学记》一，《太平御览》三作六螭，淮南子天文篇作其马。］是谓悬车，薄于虞泉，是谓黄昏，沦于蒙谷，是谓定昏。
又曰：鲁阳公与韩构难，战酣，日暮，援戈而捴之，日反三舍。
又曰：积阳之热气生火，火气之精者为日。
又曰：日中有踆乌，［踆，趾也，谓三足乌也。］河图叶光篇曰：积精为日。
皇甫谧《年历》曰：日者众阳之宗，阳精外发，故日以昼明，名曰曜灵。
《楚辞》曰：曒将出兮东方，照吾槛兮扶桑，［槛，楯也。］
又曰：角宿未旦，曜灵安藏，［角，东方星也，曜灵，日也，言东方未旦之时，藏其精光也。］又天问曰：羿焉毕日，乌焉解羽。
又招魂曰：十日并出，流金铄石。
【诗】魏刘桢诗曰：仰视白日光，皎皎高且悬，兼烛八纮内，物类无颇偏。
晋张载诗曰：白日随天回，暾暾圆如规，踊跃汤谷中，上登扶桑枝。
又诗曰：十日出汤谷，弭节驰万里，经天曜四海，倏忽潜濛汜。
晋傅玄诗曰：汤谷发清曜，九日栖高枝，原得并天御，六龙齐玉羁。
梁李镜远诗曰：始临东岳观，俄昇若木枝，萍实讵俦彩，合扇且惭规，北林耿初曜，员窗鉴早曦，照庭馀雪尽，映檐溜滴垂，徘徊匝花树，煜爚满春池，柳阴裁靡靡，帘影复离离，曾泉岂停舍，桑榆忽在斯，回戈安得中，长绳不可羁，冲情爱景落，清宴惜光驰，温晖徒己荷，深心窃自知。
梁刘孝绰咏日应令诗曰：弭节驰汤谷，照曜出扶桑，园葵一何幸，倾叶奉离光。
【歌】后汉李尤九曲歌曰：年岁晚暮时已斜，安得力士翻日车。
晋傅玄日昇歌咏曰：东光昇朝旸，羲和初揽辔，六龙并腾骧，逸景何晃晃，旭日照万方，皇德配天地，神明［原讹盟，据冯校本改。］鉴幽荒。
又三光篇曰：三光垂象表，天地有晷度，声和音响应，形立影自附，素日抱玄乌，明月怀灵兔。
【赞】晋郭璞十日赞曰：十日并出，草木焦枯，羿乃控弦，仰落阳乌，可为洞感，天人悬符。
◇月
《释名》曰：月，阙也，满则缺也，晦，灰也，月［《释名》一作火。］死为灰，月光尽似之也，朔，苏也，月死复苏生也，弦，月半之名也，其形一旁曲，一旁直，若张弓弦也，望，月满之名也，日月遥相望者也。
《广雅》曰：夜光谓之月。
《山海经》曰：大荒之中，有方山，日月所出入也。
《五经通义》曰：月中有兔与蟾蜍何，月，阴也，蟾蜍，阳也，而与兔并明，阴系阳也。
《文选》：月上轩而飞光。
《乾凿度》曰：月三日成魄，八日成光，蟾蜍体就，穴鼻始明，［穴，决也，决鼻，兔也。］尸［原讹尹，据冯校本改。］子曰：使星司夜，月司时，犹使鸡司晨也。
《尚书大传》曰：晦而月见西方谓之眺，［眺，条也，条健，行疾濬也。］朔而月见东方谓之侧匿［侧匿犹缩懦也，行迟濬也。］。
《礼记》曰：月者三日成魄，三月而成时。
《史记·天官书》曰：月行中道，安宁和平。
又曰：太阴之精上为日，［据《开元占经》十一作月。］月者，天地之阴，金之精也。
《礼含文嘉》曰：君致尊而制命，则日月贞明。
《春秋孔演图》曰：仁义之道，日月循纬。
《汉书》曰：元后母李氏，梦月入其怀而生后。
《礼斗威仪》曰：政太平则月圆而多辉，政升平则月清而明。
张衡《灵宪》曰：月者阴精之宗，积而成兽，象蜍兔。
又曰：姮娥奔月，是为蟾蜍，《淮南子》曰：月，天之使也，积阴之寒气，大者为水，水气之精者为月。
又曰：月者阴之宗，是以月毁而鱼脑减。
又曰：羿请不死之药於西王母，姮娥窃之奔月宫，姮娥，羿妻也，服药得仙。奔入月中为月精。
又曰：画随灰而月晕阙，［以芦灰随晕环，阙其一面，则月晕亦阙於上也。］
又曰：方诸见月，则津而为水，［方诸，阴燧大蛤也，熟摩拭令热，以向月，则水生，铜盘受之，下水数石也。］
《吕氏春秋》曰：月群阴之本，月望则蚌蛤实，群阴盈，月晦则蚌蛤虚，群阴揫，夫月形于天，而群阴化为川。
又曰：月缠二十八宿。
《文子》曰：百星之明，不如一月之光。
京房《易飞候》曰：正月有偃月，必有嘉王。
皇甫谧《年历》曰：月群阴之宗，光内日影以霄曜，名曰夜光。
《物理论》曰：京房说，月与星至阴也，有形无光，日照之乃光，如以镜照日，而有影见。
《旧历说》曰：日犹火也，月犹水也，火则施光，水则含影，故朏生於向日，魄生於背日，当日则光盈，近日则明灭。
《楚辞》曰：夜光何德，死而又育，厥利维何，顾兔在腹。
又曰：何泛滥之浮云，欻拥蔽於明月，思耿耿而原见，然阴曀而不达。
傅咸拟天问曰：月中何有，白兔捣药，兴福降祉。
【诗】晋陆机诗曰：安寝北堂上，明月入我牖，照之有馀煇，揽之不盈手。
宋孝武帝斋中望月诗曰：褰幕荡暄气，入夜渐流清，微微风始发，暧暧月初明，思因往物深，悲以归云盈。
宋鲍照玩月诗曰：蛾眉蔽珠栊，玉钩隔琐窗。三五二八时，千里与君同。夜移衡汉落，徘徊帷幌中。
齐虞羲咏秋月诗曰：影丽高台端，光入长门殿。初生似玉钩，裁满如团扇。泛滥浮阴来，金波时不见。傥遇赏心者，照之西园宴。
梁简文帝望月诗曰：流辉入画堂，初照上梅梁，形同七子镜，影类九秋霜，桂花那不落，团扇与谁装，空闻北窗弹，未举西园觞。
又望月诗曰：今夜月光来，正上相思台，可怜无远近，光照悉徘徊。
梁孝元帝望江中月影诗曰：澄江涵皓月，水影若浮天，风来如可泛，流急不成圆，秦钩断复接，和璧碎还联，裂纨依岸草，斜桂逐行船，即此春江上，无俟百枝然。
梁邵陵王萧纶咏新月诗曰：霜氛含月彩，霭霭下南楼，雾浓光若昼，云驶影疑流，梁沈约咏月诗曰：月华临静夜，夜静灭氛埃，方晖竟户入，圆影隙中来，高楼切思妇，西园游上才，网轩映珠缀，应门照绿苔，洞房殊未晓，清光信悠哉。
梁何逊望初月诗曰：初宿长淮上，破镜出云明，今夕千馀里，双蛾映水生，的的与沙净，艳艳逐波轻。
梁庾肩吾和徐主簿望月诗曰：楼上徘徊月，窗中愁思人，照雪光偏冷，临花色转春，星流时入晕，桂长欲侵轮，原以重光曲，承君歌扇尘。
又望月诗曰：桂殿月偏来，留光引上才，园随汉东蚌，晕逐淮南灰，渡河光不湿，移轮辙巨开，此夜临清景，还承终宴杯。
梁萧子范望秋月诗曰：河汉东西阴，清光此夜出，入帐华珠被，斜筵照宝瑟，霜惨庭上兰，风鸣檐下橘，独见伤心者，孤灯坐幽室。
梁虞骞视月诗曰：清夜未云疲，珠帘聊可发，泠泠玉潭水，映见蛾眉月，靡靡露方垂，晖晖光稍没，佳人复千里，馀影徒挥忽。
梁刘瑗在县中庭看月诗曰：移榻坐庭阴，初弦时复临，侍儿能劝酒，贵客解弹琴，柏叶生鬟内，桃花出髻心，月光移数尺，方知夜已深。
梁刘孝绰望月有所思诗曰：秋月始纤纤，微光垂步檐，曈昽入床簟，仿佛鉴窗帘，帘萤隐光息，帘虫映光织，玉羊东北上，金虎西南昃，长门隔清夜，高堂蒙容色，如何当此时，怀情满胸臆。
又林下映月诗曰：明明三五月，垂影当高树，攒柯半玉蟾，总叶彰金兔，兹林有夜坐，啸歌无与晤，侧光聊可书，含毫且成赋。
又望月诗曰：轮光缺不半，扇影出将圆，流光照漭瀁，波动映沦涟。
梁鲍泉江上望月诗曰：客行钩始悬，此夜月将弦，川澄光尚动，流驶影难圆，苍苍随远色，瀁々逐漪涟，无因转还汎，回首眷前贤。
周王襃咏月赠人诗曰：月色当秋夜，斜晖映薄帷，上弦如半璧，初魄似蛾眉，渡云光忽驶，中天影更迟，高阳怀许掾，对此益相思。
隋江总赋得三五明月满诗曰：三五兔辉成，浮云冷复轻，只轮非战反，团扇少歌声，云前来往色，水上动摇明，况复高楼照，何嗟揽不盈。
【赋】宋周祗月赋曰：二气理化，精者能镜，阳得一以朗旦，月代终而夕映，其状也，气融洁而照远，质明润而贞虚，弱不废照，清不激汙。
宋谢灵运怨晓月赋曰：卧洞房兮当何悦，灭华烛兮弄晓月，昨三五兮既满，今二八兮将缺，浮云褰兮收泛滟，明舒照兮殊皎洁，墀除兮镜鉴，房栊兮澄澈。
宋谢庄月赋曰：陈王初丧应刘，端忧多暇，悄焉疚怀，弗怡中夜，于时斜汉左界，北陆南躔，白露暧空，素月流天，沉吟齐章，殷勤陈篇，抽毫进牍，以命仲宣，仲宣跪而称曰：臣闻日以阳德，月以阴灵，擅扶光於东沼，嗣若英於西溟，引玄兔於帝台，集素娥於后庭，若夫气霁地表，云敛天末，洞庭始波，木叶微脱，菊散芳於山椒，雁流哀於江濑，升清质之悠悠，降澄晖之霭霭，列宿掩缛，长河韬映，柔祇雪凝，圆灵水镜，连观霜缟，周除冰净，歌曰：美人迈兮音尘阙，隔千里兮共明月，临风叹兮将焉歇，川路长兮不可越。
梁沈约八咏，望秋月曰：秋月明如练，照曜三爵台。徘徊九华殿，九华玳瑁梁。华榱与璧珰，以兹雕丽色。持照明月光，凝华入黼帐。清晖悬洞房，先过飞燕户。却映班姬床，湛秀质兮似规，委清光兮如素，照愁轩之蓬发，影金阶之轻步，居人临此笑以歌，别客对之伤旦暮，经衰圃，映寒丛，凝清夜，带秋风，随庭雪以偕素，与池荷而共红，照玉墀之皎皎，含霜霭之濛濛，隐岩崖而半隔，出帷幌而才通，散朱庭之奕奕，入青琐而玲珑。
◇星
《说文》曰：万物之精，上为列星。
《尚书考灵曜》曰：五星若编珠，旋玑中星星调，则风雨时。
《春秋说题辞》曰：星之为言精也，阳之荣也，阳精为日，日分为星，故其字日生为星。
《尚书·洪范》曰：庶民为星，星有好风，星有好雨，月之从星，则以风雨，［月经于箕则多风，离于毕则多雨也。］
《周礼》曰：保章氏，掌天星，以志日月星辰之变动，以观天下之迁，辨其吉凶，以星土辨九州之地，所封之域，皆有分星，以观妖祥。
《左氏传》曰：鲁庄公七年夏四月辛卯，夜，恒星不见，夜明也，夜中，星陨如雨，与雨偕也。
《春秋运斗枢》曰：北斗七星，第一天枢，第二旋，第三机，第四权，第五衡，第六开阳，第七摇光，第一至四为魁，第五至第七为摽，摽合为斗，居阴布阳，故称北。
《尚书中候》曰：帝尧即政，景星出翼。
《礼稽命徵》曰：作乐制礼，得天心，则景星见。
《春秋元命苞》曰：嘉置弧北指一大星为老人星，治平则见，见则王寿，常以秋分，候之南郊。
《论语谶》仲尼曰：吾闻尧率舜等游首山，观河渚，有五老飞为流星，上入昴。
《庄子》曰：傅说得之以相武丁，奄有天下，乘东维，骑箕尾，而比於列星。
《尸子》曰：自井中视星，所见不过数星，自丘上以望，则见始出也，非明益也，势使然也，私心，井中也，公心，丘上也。
《吕氏春秋》曰：宋景公时，荧惑在心，公召子韦问焉，子韦曰：祸当君，虽然，可移於宰相，公曰：宰相所与治国家也，曰：移於民，公曰：民死，寡人将谁为君，曰：可移於岁，公曰：岁饥民饿必死，为人后而杀其民，谁以我为君乎，子韦曰：君有至德之言三，天必三赏君，荧惑必徙三舍，行［吕氏春秋制乐行上有舍字。］七星，星当一年，君延年二十一矣，荧惑果徙三舍。
《列仙传》曰：东方朔，楚人也，后卖药五湖，知其岁星焉。
《史记》曰：天曜而景星见，景星，德星也，其状无常，常出有道之国。
《汉书》曰：五星不失行，则年穀丰昌。
又曰：五星同色，天下偃兵，百姓安宁，歌舞以行，不见灾疾，五穀蕃昌。
《魏志》曰：桓帝时，有黄星见於楚宋之分，后五十年而公破袁绍之应，［事具帝王部。］
《会稽典录》曰：严遵字子陵，与世祖俱受业长安，建武五年，下诏徵遵，设乐阳明殿，命宴会，暮留宿，遵以足荷上，其夜客星犯天子宿，明旦，太史以闻，上曰：此无异也，昨夜与严子陵俱卧耳。
孙氏《瑞应图》曰：景星者，大星也，状如半月，生於晦朔，助月为明，王者不敢私人则见。
又曰：王者承天，则老人星临其国。
李郃传曰：公好天文之术，和帝遣使者观风俗，有二使向益州，夏月，郃露坐，问二人曰：君发京师，宁知二使何时发，二人惊问曰：何以知之，公指星曰：有二使星来向益部。
《续晋阳春秋》曰：桓玄庶母马氏，本袁真之妓也，与同列薛氏郭氏夏夜同出，月下有铜盆，水在其侧，见一流星堕盆中，惊喜共视，星如二寸火珠，於水底冏然明净，乃相谓曰：此吉祥也，当谁应之，於是薛郭更以瓢杓接取，并不得，马最后取，星正入瓢中，便饮之，既而若有感焉，俄而怀玄，玄虽篡位不终，而数年之中，荣贵极矣。
《异苑》曰：陈仲弓从诸子侄造荀季和父子，于时德星聚，太史奏，五百里内有贤人聚。
【诗】晋傅玄众星诗曰：朗月并众星，日出擅其明，冬寒地为裂，春和草木荣，阳德虽普济，非阴亦不成。
又诗曰：东方大明星，光景照千里，少年舍家游，思心昼夜起。
北齐邢子［原讹于，据冯校本改。］才贺老人星诗曰：瑞动星光照，化穆月轮重，庶徵符祉箓，将以赞时邕。
【赞】晋郭璞星图赞曰：茫茫地理，粲烂天文，四灵垂象，万类群分，眇观六沴，咎徵惟君。
【表】晋傅玄贺老人星表曰：老人星见，挥景光明，圣主寿延，享祚元吉，自天之祐，莫不抃舞。
又贺老人星表曰：老人星见，体色光明，嘉占元吉，弘无量之祐，隆克昌之祚，普天同庆，率土含［原作会，据冯校本改。］欢。
晋卞壸贺老人星表曰：陛下圣德应乾，嘉瑞屡臻，玄象垂耀，老人启徵，万寿无疆。
晋王述庆老人星表曰：老人星见，光色明朗，玄象晖焕，表尔休祥，率土民庶，庆赖罔极，北齐邢子才贺老人星表曰：冥贶未已，灵应犹臻，以某夜老人星见，达旦扬光，经旬未灭，虽三星共色，五老同游，拟之於此，故无与匹，自非玄风感极，圣敬回天，何能使休徵秘祉，相寻而至，故以朝夕相趍，史无停笔。
◇云
《归藏》曰：有白云出自苍梧，入于大梁。
《周易》曰：云从龙。
又曰：密云不雨，自我西郊。
又曰：坎为云，《毛诗》曰：英英白云，露彼菅茅。
又曰：薈兮蔚兮，南山朝跻，［薈蔚，云兴也。］
《左氏传》：郯子曰：黄帝以云纪官，故为云师而云名。
又曰：凡分至启闭，必书云物，为备故也。
《易通卦验》曰：冬至初阳，云出箕，如树木之状，立春青阳，云出房，如积冰，春分正阳，云出张，如白鹄，穀雨太阳，云出张，如车盖，立夏初阴，云出觜，赤如珠，夏至少阴，云如水波，寒露正阴，云如冠缨，霜降大阴，云出，上如羊，下如磻石。
《礼统》曰：云者，运气，布恩普也。
《周礼》曰：保章氏，以五云之物，辨吉凶水旱，降丰荒之祲，［二至二分观云色，青为虫，白为丧，赤为兵荒，黑为水，黄为丰。］
《礼记》曰：天降时雨，山川出云。
《东方朔传》曰：凡占长吏不［《太平御览》八作东。］耕，当视天，有黄云来覆车，五穀大熟。
《河图》曰：昆仑山五色云气。
京房《易飞候》曰：视四方常有大云，五色具，其下贤人隐，青云润泽蔽云［《开元占经》九十四，《太平御览》八作日。］在西北，为举贤良。
《尚书大传》曰：於时俊乂百工，相和而歌卿云，帝舜乃唱之曰：卿云烂兮，礼缦缦兮，日月光华，旦或旦兮。
又曰：五岳皆触石而出云，肤寸而合，不崇朝而雨。
《春秋孔演图》曰：黄帝之将兴，黄云升於堂，文命之候，玄龙御云，天命於汤，白云入房，［事具祥瑞部。］
《孝经援神契》曰：天子孝，天龙负图，地龟出土，天孽消灭，景云出游，［事具祥瑞部。］
《史记》曰：若烟非烟，若云非云，郁郁纷纷，萧索轮囷，是谓卿云，［事具祥瑞部。］
《汉书》曰：高祖在砀山，上常有云气。
又曰：武帝封禅，昼有白云入封中，［事具祥瑞部。］
《汉武帝故事》曰：上禅肃然，白云为盖。
又曰：宣帝祠甘泉，紫云从西北来，散於殿前，［事具祥瑞部。］
《吕氏春秋》曰：山云草莽，水云鱼鳞，旱云烟火，雨云水气，无不比类其所生以示人。
孙氏《瑞应图》曰：景云者，太平之应也，一曰：非气非烟，五色纷缊，谓之庆云，［事具祥瑞部。］
《魏志》曰：文帝生於沛国谯郡，时有云气青色，而圆如车盖，当其上终日，望气者以为至贵之证，非人臣之气。
《庄子》曰：广成子谓黄帝曰：汝治天下，云气不待簇［冯校本作族。］而雨。
又曰：华封人谓尧曰：夫圣人鹑居而鷇食，天下有道，与物皆昌，乘彼白云，至于帝乡，［事具人部圣篇。］
《孟子》曰：油然作云，沛然下雨。
《帝王世纪》曰：尧母庆都，生而神异，常有黄云覆其上，［事具帝王部尧篇。］
《搜神记》曰：蓟子训到洛，见公卿数十处，后数十处皆有云起，［事具神仙部。］
《兵书》曰：韩云如布，赵云如牛，楚云如日，宋云如车，鲁云如马，卫云如犬，周云如轮，秦云如行人，魏云如鼠，齐云如绛衣，越云如龙，蜀云如囷。
《楚辞》曰：云霏霏而承宇。
又曰：青云衣兮白霓裳。
又曰：冠青云之崔嵬。
【诗】魏文帝浮云诗曰：西北有浮云，亭亭如车盖，惜哉时不遇，忽与飘风会，吹我东南行，行行至吴会。
魏刘桢诗曰：玄云起高岳，终朝弥八方。
晋傅玄诗曰：白云翩翩翔天庭，流景仿佛非君形，白云飘飘，舍我高翔，青云徘徊，为我愁肠。
梁简文帝咏云诗曰：浮云舒五色，马脑映霜天，玉叶散秋影，金风飘紫烟。
梁沈约和王中书白云诗曰：白云自帝乡，氛氲屡回没，蔽亏昆山树，含吐瑶台月，秋风西北起，飘我过城阙，城阙已参差，白云复离离，皎洁在天汉，倒影入华池，将过丹丘野，时至碧林垂，九重迎飞燕，万里送翔螭，梁吴均咏云诗曰：飘飘上碧虚，蔼蔼隐青林，氛氲如有意，萦郁讵无心。
又咏云诗曰：白云苍梧来，过拂章华台，逢河散复卷，经风合且开。
【赋】楚荀况云赋曰：有物於此，居则同静，致下则动，其高以钜，圆者中规，方者中矩，大齐天地，德厚尧禹，精微於毫毛，充盈于天宇，冬日作寒，夏日作暑。
晋陆机浮云赋曰：有轻虚之艳象，无实体之真形，原厥本初，浮沉混并，六律籥应，八风时迈，玄阴触石，甘泽雱霈，势不崇朝，露彼无外，若层台高观，重楼叠阁，或如钟首之郁律，乍似寒门之寥廓，金柯分，玉叶散，绿翘明，岩英焕，鸾翔凤翥，鸿惊鹤奋，鲸鲵溯波，鲛鳄冲遁，朱丝乱纪，罗袿失领，飞仙凌虚，随风游骋，有若芙蓉群披，蕣华惣会，车渠绕理，马脑缛文。
又白云赋曰：摅神景於八幽，合洪化乎烟煴，充宇宙以播象，协元气而齐勋，发愤灵石，擢性洪流，兴曜曾泉，升迹融丘，盈八纮以馀愤，虽弥天其未泄，岂假期於迁晷，迈崇朝而倏忽，红蕊发而菡萏，金翘援而含葩，神收鬼化，弼性违序，鸟殊类而比栖，兽异迹而同处，蛟引翳而并潜，龙攀鸿而双举，鸾舞角以轩罢，鸷企翮而延伫，长城曲蜿，采阁相扶，耸瑶台之截嶭，构琼闼之离娄，雄虹矫而垂天，翠鸟轩而扶日。
晋成公绥云赋曰：於是玄气仰散，归云四旋，冰消瓦离，弈弈翩翩，去则灭轨以无迹，来则幽闇以杳冥，舒则弥纶覆四海，卷则消液入无形，或狎猎鳞次，参差交错，上捷业以梁倚，下垒峗而相薄，状崴嵬其不安，吁可畏而欲落，或粲烂绮藻，若画若规，繁缛成文，一绩一离，［绩，《初学记》一作续。］或绣文锦章，依微要妙，绵邈凌虚，轻翔浮漂。
晋杨乂［原讹入，据冯校本改。］云赋曰：天地定位，淳和肇分，刚柔初降，阴阳烟煴，於是山泽通气，华岱兴云，则缥缈翩绵，郁若升烟，蹇槃萦以诘屈兮，若虬龙之蟠蜿，嶷岐岐以岳立兮，状有似乎列仙，东西络绎，南北油裔，随风徘徊，流行菴蔼，豁兮仰披，杳兮四会，凝寒冰於朱夏，飞素雪於玄冥，洒膏液於天汉，腾鸿泉於泰清，乾坤以之交泰，品物以之流形，江海以之深满，川谷以之丰盈，毛羽以之光泽，草木以之葩荣，萌芽以之挺殖，苗秀以之积成，始於触石而出，肤寸而征，终於霑濡六合，浸润群生，荡涤尘秽，含吐嘉祥，施畅凯风，惠加春阳，拟神化於后土，与三曜兮齐光。
【赞】魏陈王曹植吹云赞曰：天地变化，是生神物，吹云吐润，浮气蓊郁。
◇风
《尔雅》曰：四气和为通正，谓之景风，南风谓之凯风，东风谓之谷风，北风谓之凉风，西风谓之泰风。
《尚书》曰：休徵，曰圣，时风若。［若，顺也，君能通理，则曰风顺时也。］
又曰：周公居东二年，天大风，禾尽偃，大木斯拔，王启金縢之书，迎周公，天乃返风，禾尽起。
《左氏传》曰：六鶂退飞过宋都，风也。
《老子》曰：飘风不终朝，《毛诗》曰：习习谷风，以阴以雨。
又曰：终风且曀，［终日而风为终风。］
又曰：凯风自南，吹彼棘心，［南风谓之凯风。］
又曰：冬日烈烈，飘风发发。
《礼记》曰：立冬之日，东风解冻。
《礼稽命徵》曰：出号令，合民心，则祥风至。
《孝经援神契》曰：德至八方，则祥风至。
《尚书大传》曰：舜将禅禹，八风脩通。
又曰：成王时，越裳重译而来朝，曰：久矣天之无烈风迅雨，意中国有圣人乎。
《庄子》曰：列子御风而行，泠然，旬有五日而后反。
《国语》曰：海鸟爰居，止於鲁国东门之外，三日，展禽曰：今其有灾乎，是岁也，海多大风。
《荆州星占》曰：箕星一名舌，动则大风至。
《风俗通》曰：飞廉，风伯也，风师，箕星也。
《管公明传》曰：公明言树上已有少女微风，其雨应至矣，［事具雨部。］
周生《列子》曰：夫獦叶之风，不应八节。
《风土记》曰：六月则有东南长风，俗名黄雀，长风时，海鱼变为黄雀，因为名也。
括地图曰：奇肱氏能为飞车，从风远行，汤时，西风吹奇肱车至於豫州，汤破其车，不以示民，十年，西风至，乃复使作车，遣归，去玉门四万里。
《论衡》曰：儒者论太平瑞应，皆言五日一风，风不鸣条。
《述征记》曰：长安宫南有灵台，有相风铜乌，或云，此乌遇千里风，乃动。
《神仙传》曰：葛玄行，遇神庙，乘车不下，须臾，有大风逐玄，埃尘涨天，玄大怒曰：小邪敢尔，即举手指风，风便止。
刘欣期《交州记》曰：风母，出九德县，似猿，见人若惭，屈颈，打杀，得风还活。
《风俗通》曰：风或清明来久长，不摇树本枝叶，离地二三丈者，此有龙德在其下，风或清，不及地二三尺者，此君子之风。
《楚辞》曰：光风转蕙汎崇兰，［事具草部。］
又曰：袅袅兮秋风，洞庭波兮木叶下。
《十洲记》曰：炎州，在南海中，上有风生兽，似豹，青色，状如狸，以铁椎锻其头，数十下乃死，张其口向风，须臾而起。
【诗】晋庾阐江都遇风诗曰：天吴踊灵壑，将驾奔冥霄，飞廉振折木，流景登扶摇，洪川伫宿浪，跃水迎晨潮，仰眄蹙玄云，俯听聒悲飚。
梁简文帝咏风诗曰：飘飖散芳势，汎漾下蓬莱，传凉入镂槛，发气满瑶台，委禾周邦偃，飞鶂宋都回，亟摇故叶落，屡荡新花开，暂舞惊凫去，时送蕊香来，已拂巫山雨，何用卷寒灰。
梁孝元帝咏风诗曰：楼上起朝妆，风花下砌傍，入镜先飘粉，翻衫好染香，度舞飞长袖，传歌共绕梁，欲因吹少女，还捋拂大王。
梁刘孝绰咏风诗曰：袅袅秋声，习习春吹，鸣兹玉树，焕此铜池，罗帷自举，袖衿乃披，惭非楚侍，滥赋雄雌。
梁王台卿咏风诗曰：侵望不可识，去来非有情，乍见珠帘卷，时觉洞房清，暂拂兰池上，掆淡玉尘生，一辨雄雌异，还恶庶人轻。
梁何逊咏风诗曰：可闻不可见，能重复能轻，镜前飘落粉，琴上响馀声。
梁庾肩吾咏风诗曰：宋地鶂飞初，湘川燕起馀，扫坛聊动竹，吹薤欲成书，苍梧洞犹在，合浦树应疏，阳乌一转翅，千里定非虚。
梁贺文摽咏春风诗曰：排帘动轻幔，汎水拂垂杨，本持飘落蕊，翻送舞衣香。
陈祖孙登咏风诗曰：飖飏楚王宫，徘徊绕竹丛，带叶俱吟树，将花共舞空，飘香双袖里，乱曲五弦中，试上高台听，悲响定无穷。
【赋】楚宋玉风赋曰：楚襄王游兰台之宫，宋玉景差侍，有风飒然而至，王乃披襟而当之，曰：快哉此风，寡人与庶人共者耶，宋玉对曰：夫风生於地，起於青蘋之末，侵淫谿谷，盛怒於土囊之口，缘於太山之阿，舞於松柏之下，故其清凉雄风，则飘举升降，乘凌高城，入于深宫，徘徊於桂椒之间，翱翔於激水之上，猎蕙草，离秦衡，槩新夷，被稊杨，北上玉堂，经于洞房，故其风清清泠泠，愈病析酲，发明耳目，宁体便人，此所谓大王之雄风也，夫塕然起於穷巷之间，动沙塸，吹死灰，此所谓庶人之雌风也。
后汉赵壹迅风赋曰：惟巽卦之为体，吐坤［原作神，据冯校本改。］气而成风，纤微无所不入，广大无所不充，经营八荒之外，宛转毫毛之中，察本莫见其始，揆末莫睹其终，啾啾飕飕，吟啸相求，阿那徘徊，声若歌讴，抟之不可得，系之不可留。
晋李充风赋曰：寻之不见其终，迎之莫知其来，四方为之易位，八维为之轮回，游聚则天地为一，消散则六合洞开。
晋陆冲风赋曰：爰太玄之遐始，惟浮沉之剖分，详乾坤之至德，莫风气之独尊。配无形於大象，化万品于烟煴，释凝润於黄壤，降霈泽於苍元，生无常域，潜无定栖，擢昧聚发，寻虚散归，肆六合以骋迈，括毫毛而徘徊，引沉性於未萌，挫登形於已就，宣刚柔之流化，导四气之灵候，若乃祝融司节，炎精赫弈，敛朱唇而长啸，承音响而来薄，猥熻熠以盈扉，洌缠绵以结幕，九域荡摇，区宇挥霍。
晋湛方生风赋曰：有气曰风，出自幽冥，萧然而起，寂尔而停，虽宇宙之宏远，倏俄顷而屡经，同神功於不疾，等至道於无情，胡马感而增思，风母殒而复生，启惨冬之潜蛰，达青春之勾萌，因严霜以厉威，顺和泽以开荣，故君德喻其靡草，风人假以为名，及其猛势将奋，屯云结阴，洪气郁彿，殷雷发音，勃然鼓作，拂高陵深，天无澄景，岭无停林，六鶂为之退飞，万窍为之哀吟，亦有飘泠之气，不疾不徐，飗飗微扇，亹亹清舒，王乔以之控鹄，列子以之乘虚，若乃春惠始和，重褐初释，遨步兰皋，游眄平陌，响咏空岭，朗吟竹柏，穆开林以流惠。疏神襟以清涤，轩濠梁之逸兴，畅方外之冥適。
晋江逌风赋曰：惟浑成之既载兮，统天地以资始，网宇宙以结罗兮，洞万形而通纪，莫適柔健，靡测阴阳，於音罔徵，在体无方，假姿众象，借韵宫商，若飔厉狂震，触物怒号，卷扬江海，回拔陵崤，巨鶂迸慑以退翼，爰居丧宿而遐逃。
晋王凝之风赋曰：起玄朔之重云，驱东极之洪涛，越四溟而蓬勃，经五岭而萧条，其鼓水也，无川不涉，靡流不往，溟海天回，江湖云荡。
齐王融拟风赋曰：奄兮日采之既移，忽兮群景之将驰，靡轻筠之碧业，泛曾松之翠枝，总高羽而萧瑟，韵珠露之参差，此烈士之英风，长寥亮其如斯。
齐谢朓拟风赋曰：开翠帷之影蔼，响行珮之轻鸣，扬淮南之妙舞，发齐后之妍声，子云寂寞，叔夜高张，烟霞洞色，苓荑结芳，斯则幽人之风也，梁沈约拟风赋曰：若夫摇玉树，响金扉，拂九层之羽盖，转八凤之珠旂，时卷瑶台翠帐，乍动佚女轻衣，此盖羽客之仙风也。
又八咏曰：临春风，春风起春树，游丝暧如网，落花雰似雾，先汎天津池。还过细柳枝，蝶逢飞摇漾，燕值羽参差，扬桂旆，动芝盖，开燕裾，吹赵带，赵带飞参差，燕裾合复离，容仪已照灼，春风复回薄，氛氲桃李花，青跗含素萼，既为风所开，复为风所落，摇绿蒂，扤紫茎，舞春雪，杂流莺，迎行雨於高唐，送归鸿於碣石，拂明镜之冬尘，解罗衣之秋襞，既铿锵以动珮。又氛氲而流射，始摇荡以入闺，终徘徊而缘隙，明珠帘於绣户，散芳尘於绮席，佳人不在兹，春风为谁惜。
