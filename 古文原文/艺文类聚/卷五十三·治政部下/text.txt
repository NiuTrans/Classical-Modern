据明本补
<strong>锡命荐举奉使</strong>
◇锡命
周官，九仪之命，正邦国之位，一命受职，再命受服，三命受位，四命受器，五命赐则，六命赐官，七命赐国，八命作牧，九命作伯。
《韩诗外传》曰：诸侯之有德，天子锡之，一锡车马，再锡衣服，三锡虎贲，四锡乐器，五锡纳陛，六锡朱户，七锡弓矢，八锡鈇钺，九锡秬鬯，谓曰九锡。
《易》曰：王三锡命怀万邦也。
《尚书》曰：平王锡晋文侯秬鬯圭瓒，作文侯之命。
《左传》曰：王命尹氏策晋文公为侯伯，锡之大辂之服，戎辂之服，彤弓一，彤矢百，玈弓矢千，秬鬯一卤，虎贲三百人。
范晔《后汉书》曰：董昭等欲共进曹操爵国公，九锡备物，密以访荀彧，彧曰：曹公本兴义兵，以匡振汉朝，虽勋德崇著，犹禀忠贞之节，君子爱人以德，不宜如此，事遂寝，操心不能平，会南征孙权，彧劳军于谯，表辄留彧。
《晋中兴书》曰：烈宗冲幼，桓温威震外内，人情噂〈口沓〉，互生同异，谢安与王坦之，尽忠匡翼，讽朝廷为九锡，使骁骑将军袁宏具草，时温已疾笃，宏以呈安，安视，辄云不好，更勾改之，使弥历旬日，至于温薨，锡命遂寝。
【文】后汉潘勖策魏武帝九锡命文曰：朕以不德，少遭愍凶，越自西土，迁于唐卫，当此之时，危若缀旒然，宗庙乏主，社稷无位，群凶觊觎，连城带邑，一人尺土，朕无获焉，即我高祖之命，将坠于地，朕用夙兴假寐，震悼于厥心，乃诱天衷，诞育丞相，保乂我皇家，弘济于艰难，朕实赖之，今将授君典礼，其敬听朕命，昔者董卓初兴国艰，群后释位，以谋王室，君则摄进，首启戎行，此君之忠於本朝也，后乃黄巾反易天常，侵我三州，延于平民，君又讨之，翦除其迹，以宁东夏，此又君之功也，君有定天下之功，重之以明德，班叙海内，宣美风俗，旁施劝教，恤慎刑狱，敦崇帝族，援继绝世，旧德前功，罔不咸秩，虽伊尹格于皇天，周公光于四海，方之蔑如也，朕闻先王并建明德，祚之以土，分之以民，崇其宠章，备其礼物，所以蕃卫王室，左右厥世也，其在周成，管蔡不静，惩难念功，乃使邵康公锡齐太公履，东至于海，西至于河，南至于穆陵，北至于无棣，五侯九伯，实得征之，爰及襄王，亦有楚人不供王职。又命晋文，登为侯伯，锡以二辂，虎贲鈇钺，秬鬯弓矢，大启南阳，世作盟主，故周室之不坏，繄二国是赖，今君称丕显明德，［魏志一，文选三十五作德明，此倒。］保朕，［《魏志》：文选朕下有躬字，此脱。］奉答天命，导扬弘烈，绥爰九域，莫不率俾，功高於伊周，而赏卑乎齐晋，朕甚恧焉，今以十郡，封君为魏公，锡君玄土，苴以白茅，爰契尔龟，用建冢祖，昔在周室，毕公毛公，入为卿佐，周召师保，出为二伯，外内之任，君实宜之，其以丞相领冀州牧如故。又加君九锡，其敬听朕命，魏国置丞相以下，群卿百寮，皆如汉初诸侯之制，君往钦哉，敬服朕命，简恤尔众，时亮庶功，用终尔显德，对扬我高祖之休命。
魏文帝策命孙权九锡文曰：盖圣王之法，以德诏爵，以功制禄，劳大者禄厚，德盛者礼丰，故叔旦有夹辅之勋，太公有鹰扬之功，并启土宇，并受备物，所以表章元功，殊异贤哲也，朕以不德，承运革命，思齐先代，坐而待旦，惟君天姿忠亮，命世作佐，深睹历数，达见废兴，远遣行人，浮于潜汉，望风景附，抗疏称蕃，忠肃内发，款诚外照，信著金石，义盖山河，朕甚嘉马，［吴志二作焉，此讹。］今封君为吴王，使持节高平侯，其授君玺绶策书，以大将军使持节都督交州领荆益州牧事，锡君青土，苴以白茅，对扬朕命，以君东夏，今又加君九锡，其敬听后命。
宋傅亮作宋武帝九锡文曰：朕以寡昧，仰缵洪业，夷羿乘衅，荡覆王室，越在南鄙，至于九江，宗祀绝飨，人神无位，提挈群凶，寄命江介，则我祖宗之烈，奄坠于地，七百之祚，翦焉莫嗣，天未绝晋，诞育英辅，振厥纲维，再造区夏，兴亡继绝，俾昏作明，元勋至德，朕实赖焉，今将授公典策，其敬听朕命，乃者桓玄肆僣，滔天泯夏，拔本塞源，颠倒六位，庶僚俯首，四方莫恤，公精贯朝日，气凌虹霓，奋其灵武，大歼群丑，剋复皇邑，奉帝歆神，此公之大节也［宋书二无也字。］始於勤王者也，授律群后，沂流长鹜，薄伐峥嵘，献捷南夏，大憝折首，群逆夷殄，三光旋照，旧物反正，此又公之功也，公有康宇内之勋，重之以明德，爰初发迹，则奇谟冠世，电击彊妖，则锋无前对，聿宁东夏，大造黔首，辨方正位，纳之轨度，蠲削烦苛，较若画一，淳风美化，盈塞区宇，虽文命之东渐西被，咎繇之迈于种德，何以尚兹，朕闻先王之宰世也，庸勋尊贤，建侯胙土，褒以宠章，崇其徽物，所以夹辅皇室，外隆蕃屏，故曲阜光启，遂荒徐宅，营丘表海，四履有闻，其在襄王，亦赖匡霸。又命晋文，备物九锡，惟公道冠前烈，勋高振古，而殊典未加，朕甚瞢焉，今进授相国。
【表】魏武帝让九锡表曰：臣功小德薄，忝宠已过，进爵益土，非臣所宜，九锡大礼，臣所不称，惶悸征营，心如炎灼，归情写实，冀蒙听省，不悟陛下，复诏襃诱，喻以伊周，未见哀许，臣闻事君之道，犯而勿欺，量能处位，计功受爵，苟所不堪，有损无从，加臣待罪上相，民所具瞻，而自过谬，其谓臣何。
梁江淹为齐高帝让相国齐公九锡表曰：臣闻日月权舆，二仪所以克灵，君臣设极，三统所以式固，惟生与位，谓之大宝，是以二周之始，珪河逾广，两汉之初，封赏弥盛，然表东海者，实牧野之日，瞻鲁邦者，乃负图之辰，若乃衣裳之会，九合一匡，犹惭於斯礼也，臣实鄙才，靡识大体，徒以忠贞为槩，而劳不足铭，虽以丹素为诚，而功无可勒。
又表曰：御龙勤夏，未闻冠俗之爵，大彭翼商，岂见超世之典，况吕梁不凿，而器重玄圭，越裳未献，而赋拟千乘，镜前脩而惭形，觌往德而耸虑也。
◇荐举
《礼记》曰：赵文子所举於晋国，管库之士，七十有馀家，生不交利，死不属其子焉。
《尸子》曰：人知用贤之利也，不能得贤，其何故也，夫买马不论足力，以白黑为仪，必无走马矣，买玉不论美恶，以大小为仪，必无良宝矣，举士不论才，而以贵势为仪，则伊尹管仲不为臣矣。
《说苑》曰：楚令尹虞丘子，举孙叔敖，［说苑至公篇敖下有少焉虞丘子家干法八字。］执而戮之，虞丘子喜，入见於王，言孙叔敖果可使持政，奉国法而不党，施刑戮而不乱，可不谓公乎，庄王曰：夫子之赐也。
《吕氏春秋》曰：百里奚之未遇时，饭牛於秦，傅鬻以五羊之皮，公孙枝得之，献诸缪公，三日，请属事焉，公曰：买之五羊之皮而属事，无乃为天下笑乎，枝曰：信贤而任之，君之明也，让贤而下之，臣之志也，境内将服，夫谁暇笑哉，遂用之，谋无不当，举必有功。
《史记》曰：王稽使於魏，问郑安平，魏有贤人可与俱西乎，安平曰：臣里中有张禄先生，欲见君，言天下事，王稽知其是范睢也，乃载以入秦。
《汉书》曰：韩安国为人多大略，所推举皆廉士，贤於己者。
又曰：薛宣知翟方进有宰相器，深结之，方进竟代宣为丞相，免二岁，方进荐宣明习文法，上徵宣，复爵。
又曰：何武为人仁厚，好进士，称人之善，为楚内史，厚两龚，在沛郡，厚两唐，为公卿，荐之朝廷，此人显於世者，何侯力也。
汉杂事曰：辛庆忌为酒泉太守，大将军王凤，荐庆忌正直仁勇，通於兵事，柱国石臣，凤不宜久处其右，上乃复徵为光禄大夫执金吾。
《东观汉记》曰：东平王苍，荐吏吴良，上章以示公卿曰：萧何［东观汉记何下有举字，此脱。］韩信，设坛即拜，不复考试，以良为议郎。
又曰：杜林，字伯山，为侍御史，先与郑兴同寓陇右，乃荐之，上徵兴为大中大夫。
又曰：陈宠，字昭公，为尚书，宠性纯淑，周密重慎，时有所表荐，辄自手书削草。
《续汉书》曰：桥玄为司空，转司徒，素与南阳太守陈球有隙，及在公位，而荐球为廷尉。
又曰：虞诩以左雄有忠节，上疏，荐之曰：伏见议郎左雄，数上封事，实有王臣謇謇之节，宜擢在喉舌之官，必有匡弼之益，由是拜雄尚书。
《吴越春秋》曰：孙子者，吴人，名武，善为兵法，僻隐幽居，世人莫知其能，子胥明於识人，乃荐孙子，吴王问以兵法，每陈一篇，王不觉口之称善，［事具人部啸篇。］《三辅决录》曰：游子殷为郡功曹，有童子张既为书佐，殷察异之，具设宾馔，以子楚讬之，后魏王以既为雍州，时汉兴郡阙，王以问既，既称楚文武兼才，遂以为汉兴太守。
《魏志》曰：颍川卢志才，筹画士也，早卒，太祖与荀彧书曰：自志才亡后，莫可与计事者，汝颍固多奇才，谁可以继，彧荐郭嘉，召见，论天下事，太祖曰：使孤成大业者，必此人也，表为司，空军祭酒。
《吴志》曰：刘繇字正礼，兄岱，字公山，平原陶丘洪荐，欲令举茂才，刺史曰：前年举公山，奈何复举正礼乎，洪曰：若明使君用公山於前，擢正礼於后，所谓御二龙於长涂，骋骐骥於千里，不亦可乎。
王隐《晋书》曰：杜夷隐身不仕，镇东军司顾荣等，荐夷於相国府，元帝以为儒林祭酒。
徐广《晋纪》曰：张华少自牧羊，而笃志好学，初为县吏，卢钦奇其才，数称荐之。
【诏】魏明帝诏曰：世之质文，随教而变，兵乱已来，经学废绝，后生进趋，不由典谟，岂朕训导未洽，将进用者不以德显乎，其令郎吏学通一经，才任牧民，博士策试，擢其高第者亟用，其浮华不务道本者，皆罢退之。
梁任昉求荐士诏曰：夫进贤茂赏，蔽善明罚，前王盛则，咸必由之，朕纂统鸿业，夤畏大宝，思用俊异，协赞雍熙，历听九工，物色舆皂，而白驹盈谷，长楚未刈，所以临朝永叹，日昃伊伫，便可博询卿士，各举所知，将量才授能，擢以不次，庶同则哲之明，称朕急贤之旨。
随江总举士诏曰：尧施谏鼓，禹拜昌言，求之异等，久著前册，举以滞淹，复闻昔典，斯乃治道之深规，帝王之切务，朕以寡昧，丕承洪绪，未明虚己，日旰兴怀，万机多紊，四聪弗达，思闻謇谔，采其默语，王公以下，各荐所知，傍询管库，爰及舆皂，一介有能，片言可用，朕亲加听览，伫兹启沃。
【表】后汉班固为第五伦荐谢夷吾表曰：夷吾才兼四科，行包九德，奉法智察，有召公之风，居俭履约，绍公仪之操，虽密勿在公，身出心隐，不徇名以求誉，不驰骛以要宠，诚社稷之蓍龟，大汉之甍栋，宜当拔擢，使登鼎司，原乞骸骨，更授夷吾。
后汉蔡邕荐皇甫规表曰：昔孝文愠匈奴之事，思李牧於前代，孝宣忿奸猾之不散，举张敞於亡命，论其武劳，则汉室之扞城，课其文德，则皇家之腹心。
后汉孔融荐祢衡表曰：衡淑质贞亮，英才卓荦，初涉艺文，升堂睹奥，目所一见，辄诵於口，耳所暂闻，不忘於心，性与道［原讹通，据冯校本改。］合，思若有神，忠果正直，志怀霜雪，见善若惊，疾恶若雠，鸷鸟累百，不如一鹗，飞辩骋辞，溢气坌涌，解疑释结，临敌有馀，昔贾谊求试属国，诡系单于，终军欲以长缨，牵致劲越，弱冠慷恺，前世美之，女［《文选》三十七作如，此讹。］睹得龙跃天衢，振翼云汉，扬声紫微，垂光虹霓，钧天广乐，必有奇丽之观，帝室皇居，必畜非常之宝。
魏陈思王曹植自试表曰：士之生世，入则事父，出则事君，事父尚於荣亲，事君贵於兴国，故慈父不能爱无益之子，仁君不能畜无用之臣，夫论德而授官者，成功之君也，量能而受爵者，毕命之臣也，故君无虚授，臣无虚受，虚授谓之谬举，虚受谓之尸禄，昔二虢不辞两国之任，其德厚也，旦奭不让燕鲁之封，其功大也，今臣无德可述，无功可纪，上惭玄冕，俯愧朱绂，西有违命之蜀，东有不臣之吴，使边境未得脱甲，谟士未得高枕，而高鸟未絓於轻缴，潜鱼未悬於钩饵者，恐钓射之术，或未尽也，夫君之宠臣，欲除患兴利，臣之事君，必杀身静乱，以功报主也，如微才弗试，没世无闻，徒荣其躯而丰其体，生无益於事，死无损於数，虚荷上位，而忝重恩，禽息鸟视，终於白首也，常恐先朝露，填沟壑，坟土未乾，而身名并灭，冀以尘雾之微，补益山海，萤烛末光，增辉日月。
又表曰：五帝之世非皆智，三季之末非皆愚，用与不用，知与不知也，夫相者文德昭者也，将者武功烈者也，文德昭则可以匡国朝，叙百揆，稷契夔龙是矣，武功烈则可以征不庭，广邦境，南仲方叔是矣，昔伊尹之为媵臣，至贱也，吕尚之处屠钓，至陋也，及其见举於汤文，诚道合志同，岂复假近习之荐，因左右之介哉，昔骐骥之於吴坂，可谓困矣，及其伯乐相之，孙子御之，形体不劳，而坐取千里，伯乐善御马，明君善御臣，诚任贤使能之明效也，昔段干木修德於闾阎，秦军为之辍攻，而文侯以安，穰苴授节於邦境，燕晋为之退师，而景公无患，皆简德尊贤之所致也，原陛下垂高宗傅岩之明，以显中兴之功。
魏殷褒荐朱伦表曰：盖闻虞书非俊乂无以光帝载，西伯非髦士无以开王业，是故高世之主，必广登命之礼，有为之君，务通贤者之路，所以成大治也，切见同郡朱伦，字文信，天真清亮，雅性忠笃，纯粹足以激清源，美行足以广风俗，当仁不让，见德思义，疏达之才，强记博闻，飞辞抗论，骆驿奇逸，诚当世之俊异，一时之秀出也，如得毗佐铨衡，翼亮右曹，济济之观，足用华国。
晋庾亮荐翟阳［按当作汤，郭翻表曰：盖闻举逸拔幽，帝王之高士，旌德礼贤，治道之所先，是以西伯摽渭滨之伏，而帝基以隆，汉高延商洛之隐，而王道以固，仄陋无明敭之称，空谷废白驹之咏，恐千里之足，屈於槽枥之下，赞世之才，委於垄亩之间，若解其巾褐，服以缨冕，必能翼赞皇极，敷训彝伦。］］
梁元帝荐鲍几表曰：旌蒲出鲁，贲帛归齐，颂声既兴，盛业斯在，几忠公抗直，出宰廉平，将齐毛玠古人之服，实同吴隐酌水之廉，臣才非往哲，识愧前修，轻陈听览，伏待鈇钺。
梁沈约荐刘粲表曰：陛下则天开业，冠带要荒，輶轩韦毂，交轸於遐路，舍筑投竽，相望於魏阙，或以开坼未采，管库遗贤，执戟忘疲，倚辀不息。
梁刘孝仪为江仆射礼荐士表曰：陛下缉礼裁乐，化俗移风，当扆思治，分宵梦相，枯岸之珠既论，润山之玉已荐，伏见兼太学博士会稽贺玚，字德琏，幼能斧藻，长则琢磨，结卷就贤，担簦来学，乡塾染其丹采，朋友扣其洪锺，声无愧於东筠，材有逾乎西杞，如使联事宗伯，握兰建礼，庶用得其才，人知自勖，臣鉴非止水，职豫搜扬，前竭谀闻，先自乡曲。
又为江侍中荐士表曰：臣闻天道不言，资寒暑而成岁，宸居垂拱，寄守宰以宣风，若夜鱼不欺，朝琴在奏，则残杀自去，汾射可追，伏见镇北府水曹参军济阳江兴，字休恭，立身贞白，操业清廉，颇涉书记，弥闲刀笔，前摄县沮漳，无伤锦制，巡行淮海，不忝绣衣，若处以百里之邑，使导一乡之赋，必能治文无害，迄用有成，臣举不避族，非欲异姓居后，知人为难，寔缘所悉而荐。
北齐邢子才为李卫军疾以国子祭酒让东平王表曰：臣闻运舟归於积水，致远在於逸足，未有涓澮之流，可成奔飞之用，驽蹇之乘，而有灭没之功，既列赵衰先人之敏，请同虞丘退身之义，具官臣某，民望时宗，声实攸在，斧藻川流，雕篆霞蔚，蕉蒲既茂，枝叶寔繁，故以学穷齐鲁，声高梁魏，诏美司朝，佥谐允在，伏原回恩徙授，以答具瞻。
【笺】魏应璩荐和虑则笺曰：璩闻唐尧因群士以兴治，齐桓假众能以定业，是故八元进则太平之化成，六贤用则九合之功立，切见同郡和模，字虑则，质性纯粹，体度贞正，履仁蹈义，动循轨礼，方今海内企踵，欣慕捉发之德，山林投褐，思望旌弓之招，寔英奇叙用之时，贡达进致之良秋也，令夜光之璧，显价於和氏之肆，千里之足，定功於伯乐之庭，庶有以宣明大道，光益时化。
又荐费祎笺曰：璩闻景云浮则应龙翔，治道明则俊乂臻，是故良哉之歌，兴於唐尧之世，多士之颂，起於周文之朝。
晋孙楚荐傅长虞笺曰：楚闻骐骥不遗能於伯乐，良宝不藏耀於卞和，是以辉光夜射，价连秦赵，飞驷绝影，终朝千里，物尚有之，士亦宜然。
晋庾阐荐唐笺曰：盖桂林生於五岭，杞梓出於南荆，夫以卉木之盛，犹载在方志，况千里之朝，怀其良彦，而使人滞於常流，莫登於龙津者乎，郡功［原讹公，据冯校本改。］曹史泉陵唐，永延，［句有脱文。］履道敏素，和而有正，立身持操，行著一邦，若得骖轨鸾衡，服襄骏足，则机石之良选，可以对扬万里者也。
【启】齐王融求试效启曰：臣闻春鹒秋蟀，集候相悲，露木风萤，临年共悦，夫惟动植，且或有心，况在生灵，而能无感，夫君道含弘，臣术无隐，翁归乃居中自是，充国曰莫若老臣，切慕前修，敢蹈轻节，虽冒不媒之鄙，式罄奉公之诚，抑又唐尧在上，不参二八，管夷吾耻之，臣亦耻之。
梁元帝启东宫荐石门侯启曰：切以凤鸣朝阳，必资蓝田之宝，龙门点额，亦俟堂溪之珍，是以紫玉见称，黄金为贵，文传梦鸟，学重灵蛇，点漆凝脂，事逾卫玠，浑金璞玉，才疋山涛，昔翟汤隐逸，见称庾亮，陈平器局，被荐无知，以人废言，诚增竦詟，进贤上赏，伏待慈照。
梁丘迟答举秀才启曰：方今八友盈庭，五承在幄，七教毕脩，九攻具举，犹乃物色关屠，梦想岩钓，故已天不爱宝，野无遗贤，辄仰宣皇猷，俯罄愚蔽，觇察衡阎，询事茅草，如有片言入善，一介可题，谨闻绛阙，恭奏青蒲。
【教】宋孝武临徐兖二州搜扬教曰：徐方地兼梁楚，秀士攸出，兖土乐颂所流，风礼自古，岂不异人比肩，鸿才世及，或疏散山林，不闻进达，或栖息闾阎，怀宝待耀，孝性义门，明经善政者，所在搜扬举进，咸用名闻。
梁王僧孺至南海郡求士教曰：是以文举下车，寤梦於根雉，长孙入境，明发於龙丘，此境三闽奥壤，百越旧都，汉开吴别，分星画部，风序泱泱，衣簪斯盛，其川岳所产，岂直明珠大贝，桂蠹翠羽而已哉，孝实人经，则有罗威唐颂，学惟业本。又闻陈元士燮，至於高尚独往，相望於〈山其〉岩，怀仁抱义，继踪於前史。
【书】汉张敞与朱邑书曰：明主游心太古，广延茂士，此诚忠臣竭思之时也，值敞远守剧郡，驭於绳墨，焜臆约结，固无奇矣，足下以清明之德，掌周稷之官，昔陈平虽贤，须魏倩而后进，韩信虽奇，赖萧何而后信，故士各达其时之英隽，若必伊尹吕望而后荐之，则此人不因足下而进矣，邑感敞言，荐贤士大夫，多得其助者。
魏阮籍与晋文王荐卢景宣书曰：是以八士归周，周道以隆，虞舜登庸，元凯咸事，诚以邓林昆吾，翔凤所栖，悬黎和肆，垂棘所集，伏见鄙州别驾卢播，字景宣，耽道悦礼，伏义依仁，研精坟典，升堂睹奥，若得佐时理物，则政事之器，衔命聘享，则专对之才，潜心图籍，文学之宗，敷藻载述，良史之表。
◇奉使
《周官》曰：使適四方，朝觐宗遇会同，君之礼也，存觐覜省聘问，臣之礼也。
《毛诗》曰：四牡，劳使臣之来也，有功而见知则说矣，四牡騑騑，周道逶迟。岂不怀归，王事靡盬，我心伤悲。
又曰：皇皇者华，君遣使臣也，送之以礼乐，言远而有光华也，皇皇者华，于彼原隰，駪々征夫，每怀靡及。
《左传》曰：齐侯以诸侯之师侵蔡，蔡溃，遂伐楚，楚子使与师言曰：君处北海，寡人处南海，惟是风马牛不相及也，不虞君之涉吾地也何故，管仲曰：昔召康公命我先君太公曰：五侯九伯，汝实征之，尔贡苞茅不入，王祭不供，无以缩酒，寡人是徵，昭王南征而不复，寡人是问，对曰：贡之不入，寡君之罪也，敢不供给，昭王之不复，君其问诸水滨。
《穀梁传》曰：季孙行父秃，晋郄克眇，卫孙良夫跛，同时而聘于齐，齐使秃者迓秃者，眇者迓眇者，跛者迓跛者，萧同叔子处台上而笑之，闻於客，客不说而去，相与立胥闾而语，移日不解，齐人有知之者曰：齐之患自此始也。
《论语》曰：蘧伯玉使人於孔子，孔子与之坐而问焉，曰：夫子何为，对曰：夫子欲寡其过而未能也，使者出，子曰：使乎使乎，为使之难，不辱君命。
《晏子》曰：晏子短，使楚，楚为小门而延晏子，晏子不入，曰：使狗国者从狗门入，而臣使楚，不当从狗门入，［事具人部嘲戏篇。］
《史记》曰：赵平原君使於春申君，赵使欲夸楚，为玳瑁簪，刀剑悉以珠饰之，春申君客三千馀人，上客皆蹑珠履，以见赵使，赵使大惭。
又曰：陆贾，楚人，以客从高祖定天下，名有口辩，居左右，常使诸侯，时中国初定，尉他平南越，因王之，高祖使贾赐他印，为南越王，贾至，尉他魁结箕踞见贾，贾因说他曰：足下中国之人，亲戚昆弟坟墓在真定，今足下欲以区区之越，与天子抗衡为敌国，祸且及身矣，他乃蹶然起坐，谢贾曰：居蛮夷之中久，殊失礼仪。
【诗】北齐裴让之公馆宴詶南使徐陵诗曰：嵩山表京邑，锺岭对江津，方域殊风壤，分野居星辰，出境君图事，寻盟我恤邻，有才称竹箭，无用忝丝纶，列乐歌锺响，张旃玉帛陈，皇华徒受命，延誉本无因，韩宣将聘楚，申胥欲去秦，方期饮河朔，翻属卧漳滨，礼酒盈三献，宾筵盛八珍，岁稔鸣铜雀，兵戢坐金人，云来朝起盖，日落晚催轮，异国犹兄弟，相知无旧新。
北齐裴讷之邺馆公宴诗曰：晋楚敦，盟好，乔礼［文苑英华作侨札。］同心赏，礼成樽俎陈，乐和金石响，朝云驾马进，晓日乘龙上，双阙表皇居，三台映仙掌，当阶篁筱密，约岸荷蕖长，束带尽欣娱，谁言骛归两。
周庾信将命至邺诗曰：大国脩聘礼，亲邻自此敦，张旃事原隰，负扆报成言，西过犯风露，北指度轘辕，交欢值公子，展礼觌王孙，何以誉嘉树，徒欣赋采蘩，四牢盈折俎，三献满罍樽，人臣无境外，何由欣此言，风俗既险阻，山河不复论，无因旅南馆，空欲祭西门，眷然惟此别，夙期幸共存。
又酬祖正员诗曰：我皇临九有，声教洎无隄，兴文盛礼乐，偃武息民黎，承乏驱骐马，旌旃事鼓鞞，古碑文字尽，荒城年代迷，被陇文瓜熟，交塍香穗低，投琼实有意，报李更无蹊。
隋卢思道赠司马幼之南聘诗曰：故交忽千里，輶车莅远盟，幽人重离别，握手送行行，晚霞浮极浦，落景照长亭，拂雾扬龙节，乘风溯鸟旌，楚山百重映，吴江万仞清，夏云楼阁起，秋涛帷盖生，陆侯持宝剑，终子系长缨，前脩亦何远，君其勖令名。
隋虞世基接北使诗曰：会玉二崤至，瑞节三秦归，林蝉疏欲尽，江雁断还飞，墙垣崇客馆，旌盖入王畿，共此敦封植，方欣笃纻衣。
【论】梁元帝郑众论曰：汉世衔命匈奴，困而不辱者，二人而已，子卿手持汉节，卧伏冰霜，仲师固无下拜，隔绝水火，况复风生稽落，日隐龙堆，翰海飞沙，皋兰走雪，岂不酸鼻痛心，忆雒阳之宫陛，屑泣横悲，想长安之城阙，直以为臣之道，义不为生，事君之节，生为义尽，岂望拔幽泉，出重仞，经长乐，抵未央，及还望塞亭，来依候火，傍观上郡，侧眺云中，虽在己之原自隆，而於时之报未尽。
【书】后汉孔融与韦林甫书曰：使君足下，怀远垂勋，西戎即叙，前别意恨，甚多不悉，辛从事至，承获所讯，喜而起居，不恙而到也，云便结驷，径至旧治，西土之人，宗服令德，解仇崇好，以顺风化，万里雍穆，如乐之和，虽为国家威灵感应，亦实士縠堪事之效也，昔伯安由幽都而登上司，子琰以豫州而取宰相，近事未远，当勉功业，以丰此庆耳，闻僻疾动，不得复与足下，岸帻广坐，举杯相於，［冯校本作扢。］以为邑邑，前日元［原讹光，据冯校本改。］将来，雅度弘毅，伟［魏志十荀彧传注，伟下有世字，此脱。］之器也，昨仲将复来，文敏笃诚，保家之主也，不意双珠，近出老蚌，甚珍贵之，遣书通心。
梁任孝恭为李庆州孟坚使与覃无名书曰：昔陆贾皇华，定交知於南越，长卿披绣，通夷险於夜郎，故传美於往书，流芳於篆素，足下南中盛族，岭表豪门，籍誉既深，承芳已旧，但道旷风云，论平生而是即，江山间阻，衔杯酌以何因，空想神魂，徒劳梦寐，仆世禀威仪，门勒锺鼎，提戈海岳，推毂数千，逮我不才，无兼文武，鸿私弗替，应兹阃外，麾盖所临，寔宣慈造，足下刺举一隅，同奉家国，进止之宜，寔俟高筭。
梁刘孝仪北使还与永丰侯书曰：足践寒地，身犯朔风，暮宿客亭，晨灼谒舍。飘飖辛苦，迄届毡乡，杂种覃化，颇慕中国，兵传李绪之法，楼拟卫律所治，而毳幕难淹，酪浆易餍，王程有限，时及玉关，射鹿胡奴，乃共归国，刻龙汉节，还持入塞，马衔苜蓿，嘶立故墟，人获蒲萄，归种旧里，稚子出迎，善邻相劳，倦握蟹螯，亟覆虾碗，未改朱颜，略多自醉，用此终日，亦以自娱。
