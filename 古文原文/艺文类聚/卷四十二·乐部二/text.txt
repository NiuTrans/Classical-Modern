<strong>乐府</strong>
◇乐府
魏武帝短歌行曰：对酒当歌，人生几何，譬如朝露，去日苦多，明明如月，何时可掇，忧从中来，不可断绝，月明星稀，乌鹊南飞，绕树三匝，何枝可依，山不厌高，海不厌深，周公吐哺，天下归心。
陆机短歌行曰：置酒高堂，悲歌临觞，人寿几何，逝如朝霜，时无重至，华不再阳，蘋以春晖，兰以秋芳，来日苦短，去日苦长，今我不乐，蟋蟀在房。
古长歌行曰：青青园中葵，朝露待日晞，阳春布德泽，万物生光辉，常恐秋节至，焜黄华叶衰，百川东到海，何时复西归，少壮不努力，老大徒伤悲。
又曰：昭昭清明月，辉光烛我床，忧人不能寐，耿耿夜何长，微风冲闺闼，罗帷自飘飏，揽衣曳长带，屣履下高堂。
魏明帝长歌行曰：静夜不能寐，耳聆众禽鸣，入城育狐兔，高墉多鸟声，中心感时物，揽剑下闲庭，翔佯於阶际，景星一何明。
晋陆机长歌行曰：逝矣经天日，悲哉带地川，寸阴无停晷，尺波徒自旋，远期鲜克及，盈数固希全。
梁沈约长歌行曰：连连舟壑改，微微市朝变，局涂顿远策，留欢限奔箭，春貌既移红，秋林岂停蒨，一倍茂陵道，宁思柏梁宴，长戢兔园情，永别金华殿。
魏文帝煌煌京洛行曰：嗟彼乐生，古之雅人，智矣燕昭，可谓得臣，瓘瓘仲连，齐之高士，北辞千金，东蹈沧海。
宋鲍昭代京洛篇曰：凤台十二重，四户八绮窗，绣桷金莲花，桂柱玉盘龙，珠帘无隔露，罗幌不胜风，春吹回白日，霜歌落塞鸿，但惧秋尘起，盛爱逐衰蓬，坐视青苔满，卧对锦筵空，琴筑纵横散，舞衣不复缝。
梁简文帝京洛篇曰：南游偃师县，斜上灞陵东，回瞻龙首堞，遥望德阳宫，重门远照耀，天阙复穹隆，夜轮悬素魄，朝光荡碧空，秋霜晓驱雁，春雨暮成虹，曲阳造甲第，高安还禁中，刘苍归作相，窦宪出临戎，惟此两京盛，欢宴遂无穷。
梁戴暠煌煌京洛篇曰：欲知佳丽地，为君陈帝京，由来称侠窟，争利复争名，铸铜门外马，刻石水中鲸，黑龙过饮渭，丹凤俯临城，群公恶郭解，天子问黄琼，诏幸平阳第，骑指伏波营，五侯同拜爵，七贵各垂缨，挥金留客坐，馔玉待锺声，独有文园令，偏嗟武骑轻。
魏陈王曹植名都篇曰：名都多妖丽，京洛出少年，宝剑直千金，被服丽且鲜，斗鸡长安道，走马长楸间，驱驰未能半，双兔过我前，左挽因右发，一纵两禽连，馀功未及展，仰手接飞鸢，归来宴平乐，美酒斗十千。
又白马篇曰：白马饰金羁，连翩西北驰，借问谁家子，幽并游侠儿，少小去乡邑，扬名沙漠垂，控弦破左的，右发摧月支，仰手接飞猱，俯身散马蹄，边城多警急，胡虏数迁移，羽檄从北来，厉马登高堤，寄身锋刃端，性命安可怀，高名在壮籍，不得中顾私，捐躯赴国难，视死忽若归。
宋袁淑效曹子建白马篇曰：剑骑何翩翩，长安五陵间，秦地天下枢，八方凑才贤，荆魏多壮士，宛洛富少年，义分明於霜，信行直如弦，侠烈良有闻，古来共知然。
宋鲍昭代陈王白马篇曰：白马骍角弓，鸣鞭垂北风，要途问边急，杂虏入云中，薄暮雪云起，飞沙被远松，弃别中国爱，要冀胡马功，但令塞上儿，知我独为雄。
梁沈约白马篇曰：白马紫金鞍，停镳过上兰，赤坂涂三折，龙堆路九蟠，水生肌里冻，风起骨中寒，唯见恩义重，岂觉衣裳单，本持驱命苦，幸遇身得完。
梁徐悱拟白马篇曰：要功非汗马，报效有锋端，日没塞云起，风悲起胡地寒，归报明天子，燕然今复刊。
魏文帝燕歌行曰：秋风萧瑟天气凉，草木摇落露为霜，群燕争归雁南翔，念君远游多思肠，慊慊思归恋故乡，何为淹留寄他方，贱妾茕茕守空房，忧来思君不敢忘。
魏明帝燕歌行曰：白日晼晼忽西倾，霜露惨凄涂阶庭，秋草卷叶摧枝茎，翩翩飞蓬常独征，有似游子不安宁。
晋陆机燕歌行曰：四时代序逝不追，寒风习习落叶飞，蟋蟀在堂露盈阶，念君远游苦恒悲，君何缅然久不归。
宋谢惠连燕歌行曰：四时推迁迅不停，三秋萧瑟叶辞茎，霏霜被野雁南征，念君客游羁思盈，何为淹留无归声，爱而不见伤心情。
梁元帝燕歌行曰：燕赵佳人本自多，辽东少妇学春歌，黄龙戍北花如锦，玄兔城前月似蛾，如何此时别夫婿，金羁翠毦往交河，还闻入汉去燕营，怨妾愁心百恨生，漫漫悠悠天未晓，遥遥夜夜听寒更，自从异县同心别，偏恨同时成异节，横波满脸万行啼，翠眉暂敛千重结，并海连天合不开，那堪春日上春台，唯见远舟如落叶，复看遥舸似行杯，沙汀夜鹤啸羁雌，妾心无趣坐伤离，翻嗟汉使音尘断，空伤贱妾燕南垂。
周王襃燕歌行曰：初春丽日湋欲娇，桃花流水没河桥，蔷薇花开百重叶，杨柳覆地数千条，自从昔别春燕分，经年一去不相闻，无复汉地关山月，唯有漠北蓟城云，属国小妇犹年少，羽林轻骑数征行，遥闻陌头采桑曲，犹胜胡笳边地声，胡笳向暮使人泣，长望闺中空伫立，桃抽覆地春花舒，桐生井底寒叶疏，试为来看上林雁，应有遥寄陇头书。
周庾信燕歌行曰：岱北云气昼昏昏，千里飞蓬无复根，寒雁一一度辽水，桑叶纷纷落蓟门，晋阳山头无箭竹，疏勒城中乏水源，属国征戍久离居，阳关音信绝能疏，原得鲁连飞一箭，持寄思归燕将书，度辽本自有将军，寒风萧萧生水滨，妾惊甘泉旦烽火，君讶渔阳多阵云，自从将军出细柳，荡子空床定难守，盘龙明镜饷秦嘉，辟恶生香寄韩寿，洛阳游丝百丈连，黄河春冰千片穿，桃花颜色如好马，榆荚新开似细钱，蒲桃一杯千日醉，无事九转学神仙，定取金丹作几服，能令华表得千年。
魏文帝月重轮行曰：三辰垂光，照临四海，焕哉何煌煌，悠悠与天地久长，愚见目前，圣睹万年，明闇相绝，何可胜言。
魏明帝月重轮行曰：天地无穷，人命有终，立功扬名，行之在躬，圣贤度量，得为道中。
梁戴暠月重轮篇曰：皇基属明朗，副德表重轮，轮重非是晕，桂满自恒春，海珠全更减，阶蓂翳且新，婕妤譬团扇，曹王比洛神，北堂岂盈手，西园偏照人。
魏陈王曹植飞龙篇曰：晨游太山，云雾窈窕，忽逢二童，颜色鲜好，乘彼白鹿，手翳芝草，西登玉堂，金楼複道，投我此药，神皇可造，寿同金石，永世难老。
又吁嗟篇曰：吁嗟此转蓬，居世何独然，长去本根逝，宿昔无休闲，原为中林草，秋随野火燔。
又虾〈鱼旦〉篇曰：虾〈鱼旦〉游潢潦，不知江海流，燕雀戏蕃柴，安识鸿鹤游，世士比诚明，大德故无畴。
又种葛篇曰：种葛南山下，葛蔓自成阴，与君初定婚，结发恩义深，行年将晚暮，佳人怀异心，恩纪旷不接，我情遂抑沉。
又驱车篇曰：神哉彼太山，五岳显其名，隆高贯云霓，珪瓘出太清，周流二六候，间置十二亭，上有涌醴泉，玉石杨华英，车北望吴野，西眺观日精，王者以归天，效厥元功成。
又当欲游南山篇曰：东海广且深，由卑下百川，五岳虽高大，不逆垢与尘，嘉善而矜愚，大圣亦同然，仁者必寿考，八坐咸万年。
又仙人篇曰：仙人揽六箸，对博太山隅，湘娥拊琴瑟，素女吹笙竽，玉樽盈桂酒，河伯献神鱼，回驾过紫微，与帝合灵符，阊阖正珪瓘，双阙万丈馀。
又升天行曰：乘蹻追术士，远之蓬莱山，灵液飞素波，兰桂上参天，玄豹游其下，翔鹍戏其巅，乘风忽登举，彷彿见众仙。
又，扶桑之所出，乃在朝阳谿，中心陵苍吴，［本集作昊。］布叶盖天崖，日出登东幹，既夕没西枝，原得纡阳辔，回日使东驰。
宋鲍昭升天行曰：倦见物兴衰，骤睹俗屯平，穷途悔短计，晚志重长生，从师入远岳，结友事仙灵，风餐委松宿，云卧恣天行，暂游越万里，近别数千龄。
晋傅玄历九秋篇曰：历九秋兮三春，遣贵客兮一宾，顾名君心所亲，乃命妙妓才人，穷八音兮异伦，微披素齿丹唇，逸响飞薄梁尘，精爽眇眇入神，荠与麦兮夏零，兰桂践霜逾馨，妾心结意丹青，何忧君心中倾。
又车遥篇曰：车遥遥兮马洋洋，追思君兮不可忘，君安游兮西入秦，原为影兮随君身。
梁简文帝渡关山行曰：关山远可度，远度复难思，直指遮归道，都护总前期，力农争地利，转战逐天时，材官蹶张皆命中，弘农越骑尽褰旗，褰旗远不息，驱虏何穷极，狼居一封难再睹，阏氏永去无容色，锐气且横行，朱旗乱日精，先屠光禄寨，却破夫人城，凯还归旧里，非是衒功名。
梁戴暠度关山篇曰：昔听陇头吟，平居已流涕，今上关山望，长安树如荠，千里非乡邑，百姓为兄弟，武帝初承平，东伐复西征，催令四校出，倚望三边平，丈夫意气本自然，来时辞第已闻天，但令此心与命在，不持烽火照甘泉。
周王襃关山篇曰：从军出陇阪，驱马度关山，关山恒掩蔼，高峰白云外，遥望秦川水，千里长如带，好勇自秦中，意气多豪雄，少年便习战，十四已从戎，辽水深难渡，榆关断未通。
晋陆机太山吟曰：太山一何高，迢迢造天庭，峻极周已远，曾云郁冥冥，梁甫亦有馆，蒿里亦有亭，幽涂延万鬼，神房集百灵，长吟太山侧，慷慨激楚声。
宋谢灵运吴会行曰：六引缓清唱，三调伫繁音，列筵皆寂寂，咸共聆会吟，会吟自有初，请从文命敷，敷绩壶冀始，刊木至江汜，句践善废兴，越王识行止，范蠡出江湖，梅福入城市。
晋傅玄艳歌行曰：娥眉分翠羽，明月发清阳，丹唇翳皓齿，秀色若珪璋，容华既以艳，志节拟秋霜。
梁简文帝艳歌行曰：云楣桂成户，飞栋杏为梁，斜窗通药气，细隙引尘光，裁衣魏后尺，汲水淮南床，青骊暮已及，豫使罗裙香。
晋陆机前缓声歌行曰：游仙聚灵族，高宴层城阿，长风万里急，庆云郁珪瓘，北徵瑶台女，南要湘川娥，肃肃宵驾动，翩翩翠盖罗，大客挥高弦，洪涯发清歌，献酬既已终，轻举乘紫霞。
宋谢灵运缓歌行曰：飞客结灵友，凌空萃丹丘，习习和风起，采采彤云浮，娥皇发湘浦，宵明出河洲，宛宛连螭辔，裔裔振龙旒。
晋陆机棹歌行曰：迟迟暮春日，天气柔且嘉，元吉隆初已，濯秽游黄河，龙舟浮鹢首，羽旗垂藻葩，乘风宣飞景，逍遥戏中波，名讴激清唱，榜人纵棹歌，投纶沉洪川，飞缴入紫霞。
梁简文帝棹歌行曰：妾家住湘川，菱歌本自便，风生解榜浪，水深能捉船。叶乱由牵荇，丝飘为折莲，溅妆疑薄汗，霑衣似故{湔灬}，浣纱流暂浊，汰锦色还鲜，参同赵飞燕，借问李延年，从来入弦管，谁在棹歌前。
宋鲍昭放歌行曰：蓼虫避葵堇，习苦良可哀，小人自龌龊，安知旷士怀，鸡鸣洛城里，禁门平旦开，冠盖纵横至，车骑四方来，夷世不可逢，贤君信爱才，一言分珪爵，片善辞蒿莱，岂伊白璧赐，将起黄金台，今君有何疾，临路独迟回。
梁何逊轻薄篇曰：长安美年少，重身轻万亿，柘弹随珠丸，白马黄金饰，相期百戏傍，去来三市侧，象床沓绣被，玉盘传绮食，倡女掩扇歌，小妇开帘织，相看独隐笑，见人还敛色。
梁张率远期篇，远期终不归，节华坐将变，谁将久离别，他乡且异县，浮云蔽重山，相望不可见。
梁庾成师远期篇曰：忆别春花飞，已见秋叶稀，泪粉羞明镜，愁带减宽衣，得书言未及，梦见道应归，坐使红颜歇，独掩青楼扉。
梁简文帝蜀道难曲曰：巫山七百里，巴水三回曲，笛声下复高，猿啼断还续。
梁刘孝威蜀道难篇曰：玉垒高无极，铜梁不可攀，双流迸巇道，九坂涩阳关，邓侯束马去，王生敛辔还，嵎山金碧有光辉，迁亭车马正轻肥，弥思王襃拥节去，复忆相如乘传归，君平子云寂不嗣，江汉英灵已信稀。
又行行游猎篇曰：之罘讲射所，上林娱猎场，倾飞具罾缴，材官命蹶张，高罝掩月兔，劲矢射天狼，蹶地不遑逸，排虚岂及翔。
又思归篇曰：胡地凭良马，怀骄负汉恩，甘泉烽火入，回中宫室燔，锦车劳远驾，绣衣疲屡奔，枥下严双骏，腰边垂两鞬，乘嶂无期限，归思安可言。
又公莫渡河篇曰：请公莫渡河，河广风威厉，墙偃落金乌，舟倾没犀枻，剑飞犹共水，魂沉理俱逝，君为川后臣，妾作江妃娣。
梁简文帝雁门太守歌曰：轻霜中夜下，黄叶晚辞枝，寒苦春难觉，边城秋易知，风急铃旗断，涂长铠马疲，少解孙吴法，家本幽并儿，非关买雁肉，徒劳皇甫规。
又曰：三月杨花合，四月麦秋初，幽州寒食罢，郑国采桑疏，便闻雁门戍，结束事戎车，寄语金闺妾，勿怨寒床虚。
齐谢朓鼓吹曲十首，元会曲曰：二仪启昌历，三朝应庆期，分阶赩组练，充庭罗翠旗，觞流白日下，吹谧景云滋，天仪穆藻殿，万宇庆皇基。
钧天曲曰：高宴皓天台，置酒迎风观，笙镛礼百神，锺石动云汉，瑶台宝瑟惊，绮席舞衣散，已庆明庭乐，谁想南风弹，入朝曲曰：江南佳丽地，金陵帝王州，飞甍夹驰道，垂杨荫御沟，凝笳翼高盖，叠鼓送行辀，献纳云台表，功名良可收。
从戎曲曰：选旅辞轘辕，弭节趋河源，日起霜戈照，风回连旗翻，寥唳清笳转，萧条边马烦，自勉辍耕原，征役去何言。
送远曲曰：北梁辞欢宴，南浦送佳人，方衢控龙马，平路骋朱轮，琼筵妙舞绝，桂席羽觞陈，一为清吹激，潺湲伤别神。
登山曲曰：天明开秀草，澜光媚碧隄，风荡翻湋乱，云行芳树低，暮春春服美，游驾蹑石梯。
汎水曲曰：玉霜霑翠草，金风鸣素枝，罢游平乐菀，汎鹢昆明池，羽旗散容裔，箫鼓吹参差，百年如流水，寸心宁共知。
梁沈约鼓吹曲十二首，汉第一曲朱辂，今第一曲木纪谢，齐［隋书音乐志齐下有谢字，此脱。］梁升也，木纪谢，炎运昌，民去癸，鼎归梁，轥五帝，轶三王，横四海，被八荒。
汉第二曲思悲翁，今第二曲贤首山，言圣主大破匈奴於刀［隋志作司。］部，肇王迹也，贤首山，险而峻，乘阻凭，临胡阵，骋奇谋，奋卒徒，断白马，塞飞孤，［乐府诗集二十作狐。］
汉第三曲艾如张，今第三曲桐柏山，言圣主收［隋志作牧。］司，王业弥彰也。桐柏山，淮之首，肇基帝迹，遂光区有，震边关，殪獯丑，农既欢，民惟阜。
汉第四曲上之回，今第四曲道亡，言东民［隋志作昏。］丧道，义师起樊邓也，道亡数极归永元，悠悠兆庶尽含冤，矫龙翰，自樊汉，率兹八百驱十乱，登我圣明由多难。
汉第五曲翁离，今第五曲抗［隋志作忱。］威，言破加湖，元勋建也，抗威授律命苍光，［疑当作兕。］言薄加湖灌秋水，资此威烈齐文轨。
汉第六曲战城南，今第六曲汉东流，言义师剋鲁山城也，汉东流，江之汭，逆徒蜂聚，旌旗纷仰蔽，震威灵，乘高骋锐，至仁解网，穷鸟入怀，因此龙跃，言登泰阶。
汉第七曲巫山高，今第七曲鹤楼峻，言平郢城，兵威无敌也，鹤楼峻，连翠微，薄言震，曜灵威，凶众稽颡，天不能违。
汉第八曲上陵，今第八曲昏主，言东昏致乱，圣主起义，平九江姑熟，大破朱崖，伐罪吊民也，昏主恣淫慝，皆曰自言盛，上仁矜亿兆，誓师为请命，既齐丹浦战。又符甲子辰，悠悠万姓民，於此睹阳春。
汉第九曲将进酒，今第九曲石首扃，言义师先平京邑四城，仍废昏主，定大事也，石首扃，北墉墐，新堞严，东垒峻，夫［乐府诗集作矢。］未飞，鼓方振，竞衔璧，并舆榇，翦廉恶，靡馀胤。
汉第十曲有所思，今第十曲期运集，言圣主膺箓受图，德盛化远也，期运集，惟皇膺宝符，龙跃清汉渚，凤起方城隅，讴歌共適夏，狱讼两违朱，二仪启佳祚，千载犹旦暮，无［乐府诗集作舞。］蹈流帝功，金石昭王度。
汉第十一曲芳树，今第十一曲於穆，言大梁阐运，君臣和乐，休祚方远也，於穆君臣，君臣和以肃，关王道，定天保，乐均灵囿，宴同在镐，前庭悬鼓锺，左右列笙镛，缨佩俯仰有则，备礼容。
汉第十二曲上雅，今第十二曲大梁，言梁德广运，仁化溥洽也，惟大梁开运，受箓膺图，天冠八极，带被五都。
齐王融巫山高曰：仿象巫山高，薄暮阳台曲，烟华乍卷舒，行芳时断续，无忘坐相望，秋风下庭绿。
梁元帝巫山高曰：巫山高不穷，回出荆门中，滩声下溅石，猿鸟上逐风，树杂山如画，林暗涧疑空，无因谢神女，一为出房笼。
梁范云巫山高曰：巫山高不极，白日隐光晖，蔼蔼朝云去，冥冥暮雨归，岩悬兽无迹，林暗鸟疑飞，枕席竟谁荐，相望徒依依。
梁沈约芳树曰：发萼九华隈，开跗露寒侧，氤氲非一香，参差多异色，夙昔寒飚举，摧残不可识，霜雪交横至，对之长叹息。
梁丘迟芳树曰：芳叶已漠漠，嘉实复离离，发景傍云屋，凝晖覆华池，轻蜂掇浮颖，弱鸟隐深枝，一朝容色茂，千春长不移。
魏文帝临高台行曰：临台行高高以轩，下有水清且寒，中有黄鹄往且翻，行为臣当尽忠，原令皇帝陛下三千岁，宜居此宫，鹄欲南游，雌不能随，我欲躬衔汝，口噤不能开，我欲负之，毛衣摧颓，五里一顾，六里徘徊。
齐谢朓临高台行曰：千里常思归，登台临绮翼，才见孤鸟还，未辨连山极，四面动清风，朝夜起寒色，谁知倦游者，嗟此故乡忆。
梁沈约临高台行曰：高台不望远，望远使人愁，连山无断续，河水复悠悠，所思爱何在，洛阳南陌头，可望不可至，何用解人忧。
梁王僧孺登高台曰：试出金华殿，聊登铜雀台，九路平如砥，千门洞已开，轩车映日过，箫管逐风来，若非邯郸美，便是洛阳才。
梁范云当对酒曰：对酒心自足，故人来共持，方悦罗襟解，谁念发成丝，迨余听歌日，及我倾樽时。
梁张率当对酒曰：对酒诚可乐，此酒复能醇，如华良可贵，似乳更非珍，谁能共迟暮，对酒惜芳辰，君歌尚未罢，却坐避梁尘。
梁柳惲独不见曰：芳草生未积，春花落如霰，出从张公子，还过赵飞燕，奉帚长信宫，谁知独不见。
梁元帝关山月曰：朝望清波道，夜上白登台，月中含桂树，流影自徘徊，寒沙逐风起，春花犯雪开，夜长无与晤，衣单谁为裁。
又陇头水歌曰：衔悲别陇头，关路漫悠悠，故乡迷远近，征人分去留，沙飞晓成幕，海气旦如楼，欲识秦川处，陇水向东流。
梁刘孝威横吹曲陇头流水诗曰：从军戍陇头，陇水带沙流，时观胡骑饮，常为汉国羞，衅妻成两剑，杀子祠双钩，顿取楼兰颈，就解郅支裘，勿令如李广，功遂不封侯。
梁简文帝洛阳道诗曰：洛阳佳丽所，大道满春光，游童时挟弹，蚕妾始提筐，金鞍照龙马，罗袖拂春桑，王车争晓入，潘［原讹满，据冯校本改。］果溢高箱。
梁元帝洛阳道诗曰：洛阳开大道，城北达城西，青槐随幔拂，绿柳逐风低，玉珂鸣战马，金爪斗场鸡，桑萎日行暮，多逢秦氏妻。
梁元帝长安路曰：前登灞陵岸，还瞻渭水流，城形类南斗，桥势似牵牛，飞轩与良驷，宝剑杂轻裘，经过狭邪里，日暮且淹留。
梁庾肩吾长安路诗曰：桂宫延複道，黄山开广路，远听平陵锺，遥识新丰树，日落唱歌还，尘飞车马度。
宋鲍昭代淮南王曰：淮南王，好长生，服药炼气读仙经，琉璃药碗牙作盘，金鼎玉匕合神丹，合神丹，赐紫房，紫房采女弄明珰，朱城九围外，［玉台新咏九作朱城九门门九开，此有脱文。］原逐明月入君怀，入君怀，结君珮，怨君恨君恃君爱。
宋吴迈远阳春曲诗曰：绿树摇云光，春城起风色，佳人爱华景，流靡园塘侧，宋玉歌阳春，巴人长叹息，生重爱惠轻，私自怜何极。
又长离别诗曰：生离不可闻，况复长相思，如何与君别，当我盛年时，蕙华每摇荡，妾心空自持。
又长相思诗曰：晨有远道客，依依造门端，人马风尘色，知从关塞还，烦君尺锦书，寸心从此殚，道妾长憔悴，无复歌笑颜，栏隐千霜树，庭枯十年兰，经春不举袖，秋落宁复看。
梁张率长相思诗曰：长相思，久离别，美人之远如雨绝，独延伫，心中结，望云去去远，望鸟飞飞灭，长相思，久别离，所思所在若天垂，郁郁相望不得知，玉阶月夕映，罗帷风夜吹，长思不能寝，坐望天河移。
梁简文帝乌栖曲曰：芙蓉作船丝作纟乍，北斗横天月将落，采桑渡头碍黄河，郎今欲度畏风波。
又曰：浮云似帐月如钩，那能夜夜南陌游，宜城投酒今行熟，停鞍系马暂栖宿。
又曰：青牛丹毂七香车，可怜今夜宿娼家，娼家高树乌欲栖，罗帷翠帐向君低。
又曰：织成屏风银屈膝，朱唇玉面灯前出，相看气息望君怜，谁能含羞不自前。
梁元帝乌栖曲曰：沙棠作船桂为楫，夜渡江南采莲叶，复值西施新浣纱，共汎江干瞻月华。
又曰：月华似璧星如珮，流影澄明玉堂内，邯郸九投朝始成，金卮银碗共君倾。
又曰：交龙成锦斗凤纹，芙蓉为带石榴裙，日下城南两相望，月没参横掩罗帐。
又曰：七彩随珠九华玉，蛱蝶为歌明星曲，兰房椒閤夜方开，那知步步香风逐。
梁萧子显乌栖曲曰：浓黛轻红点花色，还欲令人不相识，金壶夜永谁能过，莫持奢用比悬河。
又曰：芳树归飞聚俦匹，犹有残光半山日，莫惮褰裳不相求，汉皋游女习风流。
梁简文帝龙笛曲曰：江真弄真态，翔凤阳春台，同去复同来。
梁柳惲江南曲曰：汀洲采白蘋，日落江南春，洞庭有归客，潇湘逢故人，故人久不返，春华复应晚，不道新知乐，空言行路远。
梁吴筠携手曲曰：艳裔阳之春，携手清洛滨，鸡鸣上林苑，薄暮小平津，长裾扫白日，广袖带芳尘，故友一如此，新知讵忆人。
梁沈约夜夜曲曰：河汉纵复横，北斗横复直，星汉空如此，宁知心所忆，孤灯暧不明，寒机犹更织，零涕向谁道，鸡鸣徒叹息。
梁江洪渌［原作绿，据冯校本改。］水曲曰：潺湲复皎洁，轻鲜尚可悦，横使有情禽，照影遂孤绝。
又曰：尘客不忍饰，临池思客归，谁知取渌水，无趣浣罗衣。
又秋风曲曰：光拂连云台，罢入迎銮殿，已折池中荷，复驰檐里燕。
又胡笳曲曰：藏器欲邀时，年来不相让，红颜征戍儿，白首边城将。
又曰：落日惨无光，临河独饮马，瑟飒夕风高，联翩雁飞下。
宋吴迈远秋风曲曰：寒乡无异服，衣毡代文练，月月望君归，年年不解线，荆杨早春和，幽冀犹霜霰，地寒妾已知，南心君不见。
又胡笳曲曰：轻命重意气，古来岂但今，缓颊献一说，扬眉受千金，边风落寒草，鸣笳坠飞禽，越情结楚思，汉耳听胡音，既怀离俗伤，复悲朝光侵，日当故乡没，遥见浮云阴。
梁吴筠秦王卷衣曲曰：咸阳春草芳，秦帝卷衣裳，玉检茱萸匣，金泥苏合香。须臾朝宴罢，持此赠华阳。
梁刘孝绰赋得乌夜啼诗曰：鹍弦且辍弄，鹤操暂停挥，别有啼乌曲，东西各自飞，倡人怨独守，荡子犹未归，忽闻生离唱，中夜泣罗衣，周庾信乌夜啼曲曰：促柱繁弦非子夜，歌声舞态异前溪，御史府中何处宿，洛阳城头那得栖，弹琴蜀郡卓家女，织锦秦川窦氏妻，讵不自惊长泪落，到道啼乌恒夜啼。
又曰：桂树悬知远，风竿讵肯低，独来明月夜，孤情犹未栖，虎贲谁见惜，御史讵相携，虽言入弦管，终是曲中啼。
晋石崇明君辞曰：王明君者，本为王昭君，以触文帝讳改之，匈奴盛，请婚於汉，元帝以明君配焉，昔公主嫁乌孙，令琵琶马上作乐，以慰其道路之思，其送明君，亦必尔也，诗曰：我本汉家子，将適单于庭，辞诀未及终，前驱已抗旌，仆御涕流离，辕马悲且鸣，行行日已远，遂造匈奴城，延我於穹庐，加我阏氏名，杀身良不易，默默以苟生，原假飞鸿翼，弃［《文选》二十七作乘。］之以遐征，昔为匣中琴，今为粪上英，朝华不足欢，甘与秋草并，传语后世人，远嫁难为情。
梁沈约昭君辞曰：朝发披香殿，夕济汾阴河，於兹怀九折，自此敛双蛾，霑妆如湛露，绕脸状流波，日见奔沙起，稍觉转蓬多，唯有三五夜，明月暂经过。
魏陈王曹植箜篌引曰：置酒高殿上，亲友从我游，中厨辨丰膳，烹羊宰肥牛，秦筝何慷恺，齐瑟和且柔，阳阿奏妙舞，京洛出名讴，乐饮过三爵，缓带倾庶羞，主称千金寿，宾奉万年酬，惊风飘白日，光景驰西流，盛时不再来，百年忽我忧，生存华屋处，零落归山丘。
晋石崇思归引曰：思归引，归河阳，假余翼，鸿鹤高飞翔，经芸阜，济河梁，望我旧馆心悦康，清渠缴，鱼彷徨，雁惊溯波群相将，终日周览乐无方，登云阁，列姬姜，拊丝竹，叩宫商，宴华池，酌玉觞。
梁简文帝江南曲曰：阳春路，时使佳人度，枝中水上春并归，长杨扫地桃花飞，清风吹人光照衣，光照衣，景将夕，掷黄金，留上客。
梁沈约江南行阳春曲曰：杨柳至地燕差池，缄情忍思落容仪，弦伤曲怨心自知，心自知，人不见，动罗裙，拂珠殿。
朝云曲曰：阳台氛氲多异色，巫山高高上无极，云来雨去长不息，长不息，梦来游，经万世，度千秋。
梁简文帝悲楚妃叹曰：闺闲漏永永，漏长宵寂寂，草萤飞夜户，丝虫绕秋壁，薄笑未为欣，微叹还成戚，金簪鬓下垂，玉箸衣前滴。
宋孝武帝夜听妓诗曰：寒夜起声管，促席引灵寄，深心属悲弦，远情逐流吹，劳衿凭苦辰，谁谓怀忘易。
梁简文帝听夜妓诗曰：合欢蠲忿叶，萱草忘忧条，何如明月夜，流风拂舞腰，朱唇随吹尽，玉钏逐弦摇，留宾惜残弄，负态动馀娇。
梁元帝春夜看妓诗曰：蛾眉渐成光，燕姬戏小堂，胡舞开春閤，铃盘出步廊，起龙调节奏，却凤点笙篁，树交临舞席，荷生夹妓行，竹密无分影，花疏有异香，举杯聊转笑，叹兹乐未央。
梁何逊咏妓诗曰：管随罗荐合，丝惊雪袖迟，逐唱回纤手，听曲动蛾眉，凝情顾眄堕，微睇讬含辞，日暮留佳客，相看爱此时。
周庾信看妓诗曰：绿珠歌扇薄，飞燕舞袖长，琴曲随流水，箫声逐凤皇，细茝缠锺板，圆花钉鼓床，悬知曲不误，无事顾周郎。
陈刘删侯司空第山园咏妓诗曰：石家金谷妓，妆罢出兰闺，看花争欲笑，闻瑟似能啼，山边歌落日，池上舞前溪，持人当桃李，无处不成蹊。
陈阴铿侯司空第山园咏妓诗曰：佳人遍绮席，妙曲动鹍弦，楼似阳台上，池如洛水边，莺啼歌扇后，花落舞衫前，翠柳将斜日，俱照晚妆鲜。
陈萧琳隔壁听妓诗曰：徒闻弦管切，不见舞腰回，唯有歌梁共，尘飞一半来。
隋卢思道夜闻邻妓诗曰：娼楼对三道，吹台临九重，笙随山上鹤，笛奏水中龙，谁能暂眉各，［句有讹。］解珮一相从。
【论】晋阮籍乐论曰：昔者圣人之作乐也，将以顺天地之性，体万物之生也，故定天地八方之音，以迎阴阳八风之声，故律吕协则阴阳和，音声適而万物类，奏之圆丘，而天神下降，肆之方岳，而地祇上应，天地合其德，则万物合其生，刑赏不用而民自安，车服旌旗，宫室饮食，礼之具也，锺磬鞞鼓琴瑟，乐之器也，礼逾其制则尊卑乖，乐失其序则亲疏乱，礼定其众，乐平其心，礼治其外，乐化其内，故清庙之歌，咏成功之绩，宾飨之诗，称礼让之则，百姓化其善，异俗服其德也。
