<strong>璧珠贝马瑙琉璃车渠玳瑁铜</strong>
◇璧
《白虎通》曰：方中圆外曰璧，璧之为言积也，内方象地，外圆象天。
《尔雅》曰：璧大六寸谓之瑄，肉倍好谓之璧，好倍肉谓之瑗，肉好若一谓之环。
《尚书·中候》曰：尧沉璧於河。
《周官礼》曰：子执穀璧，男执蒲璧，以苍璧礼天。
《左传》曰：周谚有之，匹夫无罪，怀璧其罪。
又曰：晋荀息请以垂棘之璧假道於虞，以伐虢。
又曰：初卫庄公自城上见己氏之妻发美，使髧之，以为吕姜髢，既出奔而入焉，示之璧，曰：活我，吾与汝璧，己氏曰：杀汝，璧其焉往，遂杀之，而取其璧。
又曰：秋楚子围许，蔡穆侯将许僖公以见楚子於武城，许男面缚衔璧，大夫縗绖，士舆榇，楚子问诸逢伯，对曰：昔武王克殷，微子启如是，武王亲释其缚，受其璧而祓之，［祓，除凶之礼也。］
又曰：初楚恭王无冢適，有宠子五人，无適立焉，乃有大事于群望，而祈请神择於五人者，使主社稷，乃遍以璧见於群望曰：当璧而拜者，神所立也，乃埋璧於太室之庭，使五人斋而长入拜，康王跨之，灵王肘加焉，平王弱，抱而入，再拜皆压纽。
《穆天子传》曰：天子宾于西王母，乃执白珪璧以见之。
《庄子》曰：孔子问子桑雩曰：吾见逐於鲁，伐树於宋，亲交益疏何也，对曰：子独不闻假之亡与，［假，国名也。］林回弃千金之璧，负赤子而趋，彼以利合者，迫穷相弃也，天属者，迫穷相收也，《孙卿子》曰：聘人以珪，问士以璧。
《吕氏春秋》曰：鲁郄成子聘於晋，过卫，右宰穀臣觞之，陈乐而不乐，乃送之以璧，成子曰：觞我以酒，懽我也，陈乐不乐，告我忧也，送我以璧，寄讬之也，卫其有乱乎，背卫三十里，闻甯殖之难作，右宰穀臣死之，乃使人迎其妻子，隔宅居之，分禄食之，其子长而反其璧。
《战国策》曰：齐欲伐魏，魏使谓淳于髡曰：弊邑有宝璧二双，文马二驷，请致之，髡入请说齐王曰：魏，齐之与国也，伐之名丑而实危，齐王乃止，客谓齐王曰：髡受魏璧马，王问髡曰：先生有诸乎，曰：有之，伐魏之事便魏，虽刺髡，於王何益，若诚不便，魏虽封臣，於王何损，百姓无被兵之患，髡有璧马之宝，於王何伤。
又曰：张仪为秦破从连横，说楚王，楚王遣使车百乘，献夜光之璧。
《史记》曰：张仪尝从楚相饮，已而楚相亡璧，门下意仪，掠笞不服，仪谓妻曰：视吾舌存否，妻曰：存，曰：足矣。
又曰：虞卿蹑屩檐簦，一见赵王，赐白璧一双，黄金百镒。
又曰：赵惠王得楚和氏璧，秦昭王闻之，使人遗王书曰：原以十五城，请易璧，王召见蔺相如，遂遣奉璧西入秦，秦王大喜，相如视秦王无意偿赵城，乃前曰：璧有瑕，请指示王，王授璧，相如因持璧却立倚柱，怒发上冲冠，谓秦王曰：赵王斋戒五日，使臣奉璧，今大王见臣甚倨，得璧传之美人，以为戏弄，无偿赵王城色，故臣复取璧，王必欲急臣，臣头与璧俱碎於柱矣，王恐其破璧，乃辞谢，固请舍相如广成传，相如使人从他道，以璧还赵。
《韩诗外传》曰：楚襄王遣使持金十斤，白璧百双，聘庄子以为相，庄子固辞。
《列士传》曰：秦召魏公子无忌，无忌不行，使朱亥奉璧一双，秦王大怒，将朱亥著猛兽圈中，亥瞋目视之，眦裂血出，溅猛兽，猛兽终不敢动。
《汉书》曰：沛公见项羽鸿门，步从间道走去军，使张良留谢羽，羽问沛公安在，良曰：闻将军有意咎过之，脱身去，间至军矣，［脱身逃还其军。］故使臣献璧，羽受之。
《东观汉记》曰：骠骑将军东平王苍，辟朱晖为掾，正月旦，将军当奉璧贺，故事，少府给璧，时阴就为少府，吏甚骄慢，求不可得，晖遥见就主簿持璧，谓曰：我数闻璧，未尝见，借观之，主簿授晖，晖授令使，主簿遽白，就曰：朱掾义士，勿求之，苍罢朝，谓晖曰：掾自视孰与蔺相如。
《续汉书》曰：大秦国有夜光璧。
《锺离意传》曰：意为鲁相，省视孔子授堂，男子张伯刬草阶下，土中得璧七枚，怀藏其一，以六白意，意曰：瓮中素书文曰：后世脩吾书，董仲舒，璧有七，张伯取其一，意召问之，伯叩头出之。
《物理论》曰：语曰：士非玉璧，谈者为价。
《抱朴子》曰：安期生卖药海边，始皇异之，赐以金璧，直数千万，安期生去而置之於阜乡亭，以赤玉菭为报，留书曰：后千岁，求我於蓬莱山。
又曰：余闻唐尧之为君也，捐金於山，虞舜之承禅也，抵璧於谷。
中兴徵祥说曰：王者不隐过则玉璧见。
戴延之《西征记》曰：宋公谘议参军王智先，停柏谷，遣骑送道人惠义疏云，有金璧之瑞，公遣迎取，军进次于崤东，金璧至，脩坛拜受之。
又云，冀州博陵郡王次寺道人法称，告其弟子普严曰：嵩高皇帝语吾，言江东有刘将军，是汉家苗裔，受天命，吾以三十二璧金一饼与之，璧数是刘氏卜世之数也，惠义以义熙十三年入嵩高山，即得璧金献焉。
【表】魏陈王曹植献璧表曰：臣闻玉不隐瑕，臣不隐情，伏知所进非和氏之璞，万国之币，璧为元贡。
梁范筠谢示璧表曰：非郊禋有日，礼天之宝胥降，学校且兴，圆水之符已集，绛玉玄珪，未足云譬。
【檄】梁吴筠檄江神责周穆王璧曰：昔穆王南巡，自郢徂闽，遗我文璧，佥曰此津，贯纬百纪，荐历千春，念兹文璧，故问水滨，江汉勖之，自求多益，反我名瑞，跃此华璧，则富有汉川，世为江伯，如有负秽心迷，怀衅情戚，藏玉泥中，匿珪鱼腹，使公孙蹑波而长呼，子羽济川而怒目，佽飞舞剑而东临，菑丘跃马而南逐，打素蛤而为粉，碎紫贝其如粥。又有川人勇俊，处乎闽濮，水居百里，泥行万宿，右睨而河倾，左咤而海覆，乃把昆吾之铜，纯钧之铁，被鱼鳞之衣，赴螺蚌之穴，引澍东隅，移燋北岛，使蓬莱之根，郁而生尘，瀛洲之足，净而可扫，按骊龙取其颔下之珠，搦鲸鱼拔其眼中之宝，皇恩所被，繁枯润涸，威之所加，穷河绝漠，原子三思，反此明玉。
◇珠
《尔雅》曰：西方之美者，有霍山之多珠玉焉，［霍山，今在平阳永安县东北。］
《广志》曰：莫难珠，其色黄，生东夷，有明珠，称夜光，有大珠径寸，或围二寸已上，出黄支，有至圆珠，置之平地，终日不停。
《山海经》曰：开明北有珠树文玉树。
《尚书》曰：淮夷蠙珠洎鱼，［淮夷二水，出蠙珠美鱼。］
《大戴礼》曰：川生珠而岸不枯。
《穆天子传》曰：天子北征，舍于珠泽，珠泽之薮，方三十里。
《晏子》曰：景公为履，黄金之綦，连以珠，良玉之句，其长尺，冰月服之以听朝，晏子朝，公迎之，履重，仅能举足，《晏子》曰：古者圣人制服，冬轻而暖，夏轻而凊，今金玉之履，冰月服之，是重寒也。
《庄子》曰：黄帝游乎赤水之北，登于昆仑之丘，遗其玄珠，使智索之而弗得，使离朱索之而弗得也，使契沟索之而不得，乃使象罔，象罔得之，黄帝曰：异哉，象罔乃可以得之乎。又河上有人家贫穷，其子没川，得千金之珠，谓其子取石来锻之，曰：夫珠必在骊龙颔下，子遭其睡也，使而寤，子尚奚微哉。
又曰：儒以诗礼发冢，大儒胪传曰：［从上语下曰胪传。］东方作矣，事久何若，小儒曰：未解裙襦，口中有珠，诗固有之曰：青青之夌，［本书八十五麦部，《太平御览》八百零三作麦。］生陵之陂，生不布施，死何含珠为，接其鬓，擫［接。］其顪，［啄。］而以金推控其颐，徐别其颊，无伤口中珠。
王孙子曰：昔卫灵公坐重华之台，侍女数百，随珠照日，罗衣从风，仲叔御入谏，灵公下席再拜曰：寡人过矣。
《吕氏春秋》曰：宋桓司马有宝珠，抵罪出亡，王使人问珠之所在，曰：投之池中，於是竭池而求之，鱼尽死焉，此言祸福之相及也。-
又曰：以随侯之珠，弹千仞之雀，世必笑之，何也，所用重，所要轻也。
《韩子》曰：楚人卖珠於郑，为木兰之〈木匮〉，薰以桂椒，缀以珠玉，饰以瑰玉，缉以翡翠，郑人买其〈木匮〉，还其珠，可谓善卖〈木匮〉，不可谓善鬻珠也。
又曰：子胥出走，边候得之，子胥曰：上求我也，以我有美珠也，今我已亡之矣，且曰子取之，边候忧而释之。
《战国策》曰：张丑为质於燕，燕王欲杀之，走出境，境吏得丑，丑曰：燕王所欲杀我者，人言我有宝珠也，王欲得之，我今已亡之矣，而王不信，今子且致我，我且言子夺我珠而吞之，燕王必且杀子，刳子之腹，反子之賸矣，吾要且死，子之賸亦且寸绝矣，境吏恐而放之。
《淮南子》曰：明月之珠，不能无颣。
又，楚王亡其猿，而林木为之残，宋王亡其珠於池中，而鱼为之殚。
东方朔《神异经》曰：西北荒中，有二金阙，高百丈，上有明月珠，径三丈，光照千里。
《汉书》曰：武帝时，使人入海市明月大珠，至围二寸已下。
又曰：昭帝上官太后，被珠襦，废少帝为昌邑王。
《列仙传》曰：朱仲者，会稽市贩珠人，汉高后时，募市三寸珠，乃诣阙上之，赐金五百，鲁元公主私以七百金，从仲求之，仲献四寸珠而去，不知所之，汉武故事曰：帝起神屋堂，以白玉为帘，玳瑁为押。
《汉书》曰：董偃与母卖珠为业，偃年十三，随母入馆陶公主家，左右言其夭，好，召见曰：吾为母养之，因得幸。
《东观汉记》曰：显宗时，锺离意为尚书，交趾太守坐赃千金，徵还伏法，诏以资物班赐群臣，意得珠玑，悉以委地，而不拜赐，上怪问其故，对曰：臣闻孔子忍渴於盗泉之水，曾参回车於胜母之间，恶其名也，此赃秽之宝，诚不敢拜受，帝嗟叹曰：清乎尚书之言，乃更以库钱三十万赐之。
谢承《后汉书》曰：孟尝为合浦太守，郡境旧采珠，以易米食，先时二千石贪秽，使民采珠，积以自入，珠忽徙去，合浦无珠，饿死者盈路，孟尝行化，一年之间，去珠复还。
又曰：汝南李敬，为赵相，奴於鼠穴中得系珠，珰珥相连，以问主簿，对曰：前相夫人，昔亡三珠，疑子妇窃之，因其去妇，敬乃送珠付前相，相惭，追去妇还。
《续汉书》曰：扶风人王［《太平御览》八百零二作士。］孙奋，居富而性吝，梁冀自以马乘具遗之，从贷钱五千万，奋以五百万与之，冀大怒，乃告郡县，劾奋母为其守藏婢，云盗白珠十斛，紫金千斤以叛，遂收考奋兄弟，死於狱中，悉没资财，亿七千馀万。
《三辅故事》曰：秦始皇葬骊山，起陵高五十丈，下以水银为泉，以明月珠为日月。
《魏略》曰：大秦国出明珠夜光珠真白珠，夫馀出珠，珠大如酸枣。
《魏志》曰：文帝问苏则曰：前破酒泉张掖，西域通使敦煌，献径寸大珠，可复求市益得不，则对曰：若陛下化洽中国，德流沙漠，即不求自至，求而得之，不足贵也，帝嘿然。
《蜀志》曰：宋豫使吴，孙权遗豫大珠一斛。
《搜神记》曰：南海之外，有鲛人，水居如鱼，不废缉绩，其人能泣珠。
又曰：随侯行，见大蛇伤，救而治之，其后蛇衔珠以报之，径盈寸，纯白而夜光，可以烛堂，故历世称焉。
又曰：吴王夫差女名玉，死亡，童子韩重，至冢前哭祭之，女乃见形，将重入冢，遗径寸明珠。
又曰：有玄鹤为弋人所射，穷而归哙参，参收养，疗治疮，疮愈而放之，后鹤夜到门外，参执烛视之，鹤雌雄双至，各衔明珠以报参焉。
《三秦记》曰：昆明池，昔有人钓鱼，纶绝而去，遂通梦於汉武帝，求去钓，帝明日戏於池，见大鱼衔索，帝曰：岂梦所见耶，取而放之，间三日，池边得明珠一双，帝曰：岂非鱼之报耶。
万震《南州异物志》曰：合浦民善游，采珠儿年十馀岁，便教入水，官禁民采珠，巧盗者，蹲水底，刮蚌得好珠，吞而出，裴氏《广州记》曰：鲸鲵目，即明月珠，故死不见有目精。
《幽明录》曰：汉武帝幸河渚，闻弦歌之音，俄而有老公及年少数人出，皆长八九寸，为帝奏乐饮酒，老公顾命取洞穴之宝，一人受命，下没川底，得一大珠，径数寸，明耀绝世，上问东方朔，朔曰：河底有一穴，深数百丈，中有赤蚌，生此珠焉。
又曰：王敦召吴猛，猛至江口，入水中，命船人并进，船至大雷，见猛行水上，从东北还逆船，弟子问其故，猛云，水神数兴波浪，贼害行旅，蹔过约敕，以真珠一握为信。
【赋】梁吴筠碎珠赋曰：明珠碎矣，于川之隈，视圆流而失转，见折水之亡回，谢骊宫之瑞饰，粉灵蚌之神胎，若有人兮声茫昧，芳徽断兮明珠碎，明珠碎兮怆何宣，珠兮珠兮不复全。
【铭】晋江统真珠铭曰：嗣兹阴景，系晷太阳，嘉彼令生，廉声以章。
◇贝
《说文》曰：贝，海介虫也，古者货贝而宝龟，至周而有泉，到秦废贝行泉。
《尔雅》曰：贝居陆焱，在水蜬，［音含。］大者〈鱼冗〉，［音沉。］小者鰿，［积音，今之细贝，亦有紫色者，出日南。］玄贝胎贝，［黑色者。］馀蚳黄白文，［音治，黄质白文。］馀泉白黄文，［白质黄文也，诗成是贝锦，则紫贝也，紫贝以紫为质，黑为文点也。］蚆［葩］博而頯，［匡轨反，中广，两头锐。］蜠囷大而俭，责小而惰，［惰狭而长。］
《本草经》曰：贝子一名贝齿，生东海。
《山海经》曰：阳山浊洛之水，注于蕃之泽，中多文贝。
又曰：阴山渔水，中多文贝。
又曰：邽山濛水，多黄贝。
又曰：赤水之东，苍梧之野，有文贝。
《归藏》曰：有人将来，遗我货贝，以至则彻，以求则得，有喜将至。
《毛诗》曰：萋兮斐兮，成是贝锦。
《毛诗义疏》曰：贝，鼊龟属。又有紫贝，其白质如玉，紫点为文，皆行列相当，大者有径一尺六寸，今九真交阯以为杯盘，宝物也。
《春秋运斗枢》曰：摇光得江吐大贝。
太公《六韬》曰：商王拘西伯昌於羑里，太公谓散宜生，求珍物以免君罪，之九江，得大贝百冯，［诗作百朋］
楚辞九歌曰：鱼鳞屋兮龙堂，紫贝阙兮朱宫，［河伯以鱼鳞盖屋，画龙文，紫贝作阙，朱丹其宫。］
《尚书大传》曰：文王囚於羑里，散宜生之江淮之浦，而得大贝，如车渠，以献纣。
《盐铁论》曰：教与民改，弊与世易，夏后以玄贝，周人以紫石也。
《汉书》曰：文帝赐南越王尉他书及衣，他因使者，献紫贝五百。
又曰：王莽时，大贝四寸八分已上，二枚为一朋，直二百一十六，牡贝三寸六分已上，一朋直五十，么贝二寸四分已上，一朋直三十，小贝寸二分已上，一朋直十，不盈寸二分，不得为朋，每枚直钱三，是为货贝五品，贝不盈六分，不得为货。
广州志曰：凡有八，紫贝最其美者，出交州，大贝出巨延州，与行贾质易。
万震《南州异物志》曰：乃有大贝，奇姿难俦，［大贝，文贝也，交阯以南海中皆有之。］素质紫饰，文若罗珠，不磨不莹，采耀光流，思雕莫加，欲琢靡逾，在昔姬伯，用免其拘。
徐衷南方记曰：班贝羸大者，围之得六寸，小者围之得五寸，在於海边，捕鱼时时有得之者，大贝出诸薄巨延州，土地采卖之，以易绛青。
刘欣期交州记曰：大贝出日南，如酒杯，小贝，贝齿也，善治毒，俱有紫色。
《南州异物志》曰：交阯北，南海中，有大文贝，质白而文紫，天姿自然，不假雕琢，磨莹而光色焕烂，相贝经曰：相贝经，朱仲受之於琴高，琴高乘鱼，浮于海河，水产必究，仲学仙於高，而得其法。又献珠於汉武，去不知所之，严助为会稽太守，仲又出，遗助以径尺之贝，并致此文於助曰：皇帝唐尧夏禹三代之贞瑞，灵奇之秘宝，其有次此者，贝盈尺，状如赤电黑云，谓之紫贝，素质红黑，谓之朱贝，青地绿文，谓之绶贝，黑文黄昼，谓之霞贝，紫愈疾，朱明目，绶消气鄣，霞伏蛆虫，虽不能延龄增寿，其御害一也，复有下此者，鹰喙蝉脊，以逐温去水，无奇功，贝大者如轮，文王请大秦贝，径半寻，穆王得其壳，悬於昭观，秦穆公以遗燕晁，可以明目远察，宜玉宜金，南海贝如珠砾，或白駮，其性寒，其味甘，止水毒，浮贝使人寡，无以近妇人，黑白各半是也，濯贝使人善惊，无以亲童子，黄唇点齿有赤駮是也，虽贝使病疟，黑鼻无皮是也，嚼贝使胎消，勿以示孕妇，赤带通脊是也，慧贝使人善忘，勿以近人，赤炽内壳赤络是也，醟贝使童子愚，女人淫，有青唇赤鼻是也，碧贝使童子盗，脊上有缕句唇是也，雨则重，霁则轻，委贝使人志强，夜行伏迷鬼狼豹百兽，赤中圆是也，雨则轻，霁则重。
【赞】晋郭璞贝赞曰：先民有作，龟贝为货，贵以文采，贾以小大，简则易资，犯而不过。
◇马瑙
《广雅》曰：马瑙，石次玉。
《广志》曰：马瑙出西南诸国。
《玄中记》曰：马瑙出月氏国。
《魏略》曰：大秦国多马瑙。
《凉州记》曰：吕纂咸宁二年，盗发张骏陵，得马瑙锺榼。
【赋】魏文帝马瑙勒赋曰：马瑙玉属也，出自西域，文理交错，有似马瑙，故其方人因以名之，命夫良工，是剖是镌，追形逐好，从宜索便，乃加砥砺，刻方为圆，沈光内照，浮景外鲜，繁文缛藻，交采接连，嘉镂锡之盛美，感戎马之首饰，图兹物之攸宜，信君子之所服，尔乃藉彼朱罽，华勒用成，骈居别趾，焕若罗星。
魏王粲马瑙勒赋曰：游大国以广观，览希世之伟宝，总众材而课美，信莫臧於马瑙，被文采之华饰，杂朱绿与苍阜，於是乃命工人，裁以饰勒，因姿象形，匪雕匪刻，厥容应规，厥性顺德，御世嗣之骏服，表騄骥之仪则。
◇琉璃
《广雅》曰：琉璃，珠也。
韵集曰：琉璃，火齐珠也。
《广志》曰：琉璃出黄支斯调大秦日南诸国。
《十洲记》曰：方丈山上有琉璃宫。
《汉书》曰：武帝时，使人入海市琉璃。
《魏略》曰：大秦国出赤白黑黄青绿绀缥红紫十种琉璃。
《吴历》曰：黄武四年，扶南诸外国来献琉璃。
诸葛恢集，诏答恢，今致琉璃碗一。
《南州异物志》曰：琉璃本质是石，欲作器，以自然灰治之，自然灰状如黄灰，生南海滨，亦可浣衣，用之不须淋，但投之中，滑如苔石，不得此灰，则不可释。
《世说》曰：满奋畏风，在武帝琉璃窗内坐，实密似疏，奋有疑，帝问之，答曰：臣犹吴牛，见光而喘。
又曰：武帝尝降王武子，供馔盘悉用琉璃器。
又曰：王敦尚主，至石崇舍，如厕毕，婢擎金澡盘，盛水，琉璃碗，盛澡豆，王取豆著水中饮之，谓之乾饭。
【赋】晋潘尼琉璃碗赋曰：济流沙之绝险，越葱岭之峻危，於是游西极，望大蒙，历锺山，闚烛龙，觐王母，访仙童，取琉璃之攸华，诏旷世之良工，纂玄仪以取象，准三辰以定容，光映日曜，圆盛月盈，纤瑕罔丽，飞尘靡停，灼爚旁烛，表里相形，凝霜不足方其洁，澄水不能喻其清，刚过金石，劲励琼玉，磨之不磷，涅之不浊。
◇车渠
《广雅》曰：车渠，石次玉也。
《广志》曰：车渠出大秦国及西域诸国。
《玄中记》曰：车渠出天竺国。
苏子曰：车渠马瑙，出於荒外，今冀州之土，曾未得其奇也。
【赋】魏文帝车渠碗赋曰：车渠玉属也，多纤理缛文，生于西国，其俗宝之，惟二仪之普育，何万物之殊形，料珍怪之上美，无兹碗之独灵，苞华文之光丽，发符采而扬荣，理交错以连属，似将离而复并，或若朝云浮高山，忽似飞鸟厉苍天，夫其方者如矩，圆者如规，稠希不谬，洪纤有宜。
魏王［《太平御览》八百零八王下有粲字。］车渠碗赋曰：侍君子之宴坐，览车渠之妙珍，挺英才於山岳，含阴阳之淑真，飞轻缥与浮白，若惊风之飘云，光清朗以内曜，泽温润而外津，体贞刚而不挠，理脩达而有文，兼五德之上美，起［御览作超。］众宝而绝伦。
◇玳瑁
《广志》曰：玳瑁形似龟，出南海巨延州。
《周书·王会》曰：伊尹谓汤曰：请以玳瑁为献。
《史记》曰：赵使於春申君，欲夸楚，为玳瑁簪，剑器悉饰以玳瑁。
续汉书舆服志曰：贵人助蚕，玳瑁钗。
高文惠与妇书曰：今致玳瑁梳一枚。
《南州异物志》曰：玳瑁如龟，生南方海中，大者如蘧蒢，背上有鳞，大如扇，发取其鳞，因见其文，欲以作器，则煮之，因以刀截，任意所作，冷乃以枭鱼皮错治之，后以枯条木叶莹之，乃有光耀。
魏繁钦诗曰：何以表别离，耳后玳瑁钗。
【赋】晋潘尼玳瑁碗赋曰：有玳瑁之奇宝，亦同旅於介虫，下法川以矩夷，上拟乾而规隆，或步趾於清源，或掉尾於泥中，随阴阳以潜跃，与龟龙乎齐风，包神藏智，备体兼才，高下斯处，水陆皆能，文若绮波，背负逢莱，尔乃遐夷效珍，越裳贡职，横海万里，逾岭千亿，挺璞荒蛮，摛藻辰极，光曜炫晃，昭烂熻赩，嘉斯宝之兼美，料众珍而靡对，文不烦於错镂，采不假乎藻缋，岂翡翠之足俪，胡犀象之能逮。
【笺】后汉班固与窦宪笺曰：明将军赐固玳瑁簪。
◇铜
《尚书》曰：淮海惟杨州，厥贡惟金三品，［金银铜。］
《左传》曰：郑伯朝楚，楚子与之金，曰：无以为兵，使铸三锺，《越绝书》曰：鄞山破而出锡，若耶涸而出铜，欧冶因为纯钧之剑。
《史记》曰：秦始皇铸天下兵器为十二金人，重各千斤。
《汉书》曰：凡律度量衡用铜者，所以同天下，齐风俗也，铜为物至精，不为燥湿寒暑变其节，不为风雨曝露改其形，似於士君子之行，是以用铜也，用竹为引者，事之宜也，［竹长十丈，高一丈，唯竹篾软而坚，宜为之也。］
又曰：吴有章郡铜山，即招致天下人亡命者，盗铸钱，以故土赋而国用饶。
又曰：上使善相相邓通，曰：当贫饿死，文帝曰：能富通在我，何谓贫，於是赐通蜀东道铜山铸钱。
华峤《汉书》曰：灵帝时，遂使钩盾令宋典，缮治南宫。又使掖庭令毕岚，铸铜人四，列於苍龙玄武阙外。又铸四锺，皆受二千斛，悬於堂及云台殿，殿前又铸天禄虾蟆，吐水渴乌，施於桥西，用洒南北郊路，以省百姓洒道之费。
《魏略》曰：明帝徙长安诸锺虡骆驼铜人，承露盘折，铜人不可致，留住霸城。又列坐於司马门外，晋诸公赞曰：司马摸居关中，铸朅铜人炉虡为金器，以易穀。
世语曰：太康八年，凌云台上生铜。
林邑记曰：林邑王范文，铸铜屋。
【赞】晋郭璞赤铜赞曰：昆吾之山，名铜所在，切玉如泥，火炎其采，尸子所叹，验之汲宰。
【表】梁沈约为柳世隆上铜表曰：夫币以周务，货以赈民，阜国康治，莫尚乎此，周氏致平，始於圆法，汉世几厝，资於贯朽，名炉化金，良工尽艺，方将盈金中藏，收功上苑，南楚陋其方府，西京鄙其部内。
