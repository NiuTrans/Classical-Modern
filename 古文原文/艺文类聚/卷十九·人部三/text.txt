<strong>言语讴谣吟啸笑</strong>
◇言语
《释名》曰：言，宣也，宣彼此之意也，语，叙也，叙己所欲说述也。
《说文》曰：直言曰言，论议曰语。
《易》曰：君子出其言善，则千里之外应之，出其言不善，则千里之外违之。
又曰：言行君子之枢机。
《毛诗》曰：哿矣能言，巧言如流。
又曰：无易由言。
又曰：斯言之玷，不可为也。
又曰：于时言言，于时语语。
《左传》曰：晋叔向適郑，鬷篾恶，从收器者立於堂下，一言而善，叔向闻之曰：必鬷明也。
又曰：郑子大叔卒，赵简子为之临，甚哀，曰：黄父之会，夫子语我九言，曰：无始乱，无怙富，无恃宠，无违同，无傲礼，无骄能，无复怒，无谋非德，无犯非义。
《礼记》曰：事君，大言入则望大利，小言入则望小利，故君子不以小言受大禄，不以大言受小禄。
又曰：王言如丝，其出如纶，王言如纶，其出如綍。
又曰：言不危行，行不危言。
又曰：五方之人，言语不通。
《大戴礼》曰：黄帝弱而能言，［事具帝王部。］
《孝经》曰：言满天下无口过，行满天下无怨恶。
《论语》曰：定公问，一言可以兴邦，有诸，子曰：言不可以若是其几也，一言可以丧邦，有诸，子曰：言不可以若是其几也。
又曰：君子欲讷於言而敏於行。
又曰：法语之言，能无从乎，绎之为贵。
《邓析书》曰：一言而非，驷马不能追，一言不急，驷马不能及，故恶言不出口，苛声不入耳。
《尸子》曰：言美则响美，言恶则响恶。
《申子》曰：一言正，天下定，一言倚，天下靡。
《庄子》曰：言者所以在意，得意而忘言，吾安得忘言之人，与之言哉。
又曰：凡交近则必相靡以信，远则必忠之以言。
《鹖冠子》曰：赵武灵王问庞暖曰：寡人闻飞语流传曰：战百胜，非善之善者也。
《淮南子》曰：得万人之兵，不若闻一言之当。
《汉书》曰：汉王与项羽临广武间而语。
又曰：太尉周勃迎代王，请间，宋昌曰：所言公，公之，所言私，王者无私。
又曰：韩信当斩，视滕公曰：不欲就天下乎，而斩壮士，滕公奇其言，壮其貌，弗斩，与语大悦之。
《孙卿子》曰：赠人以言，重於珠玉，伤人以言，甚於剑戟。
《吴志》曰：张尚，孙皓时为侍郎，以言语辩捷见知，括地图曰：太极山采华之草，服之通万里之语。
卫玠别传曰：太尉王君，见阮千里而问曰：老庄与圣教异，［《太平御览》三百九十异上有同字。］阮曰：将无同，太尉善其言，辟之为掾，世号阮瞻三语掾，王君见而嘲之曰：一言可以辟，何假於三，阮曰：苟是天下民望，亦可无言而辟，复何假於一。
《神仙传》曰：老子生而能言。
【诗】梁昭明太子大言诗曰：观修鲲其若辙鲋，视沧海之如滥觞，经二仪而跼蹐，跨六合以翱翔。
又细言诗曰：坐卧邻空尘，凭附蟭螟翼，越咫尺而三秋，度毫釐而九息。
梁殷钧大言应令诗曰：噫气为风，挥汗成雨，聊灼戴山龟，欲持探遂古。
又细言应令诗曰：汎舟毛滴海，为政蜗牛国，逍遥轻尘上，指辰问南北。
梁王规大言应令诗曰：俯身望日入，下视见星罗，嘘八风而为气，吹四海而扬波。
又细言应令诗曰：针锋於焉止息，发杪可以翱翔，蚊眉深而易阻，蚁目旷而难航。
梁王锡大言应令诗曰：欲游五岳，迫不得申，杖千里之木，鲙横海之鳞。
又细言应令诗曰：冥冥蔼蔼，离朱不辩其实，步蜗角而三伏，经针孔而千日。
梁张缵大言应令诗曰：河流既渴，日月俱腾，罝罗微物，动落云鹏。
又细言应令诗曰：遨游蚁目辩轻尘，蚊睫成宇虱如轮。
梁沈约大言应令诗曰：隘此大汎庭，方知九陔局，穷天岂弥指，尽地不容足。
又细言应令诗曰：开馆尺捶馀，筑榭微尘裹，蜗角列州县，毫端建朝市。
【赋】楚宋玉大言赋曰：楚襄王与唐勒景差宋玉，游於阳云之台，王曰：能为寡人大言者上座，王因称曰：操是太阿戮一世，流血冲天，车不可以厉，至唐勒曰：壮士难兮绝天维，北斗戾兮太山夷，至宋玉曰：方地为车，圆天为盖，长剑耿介倚天外，王曰：未可也，玉曰：并吞四夷，饮枯河海，跂越九州，无所容止。又小言赋曰：楚襄王既登阳云之观，命诸大夫景差唐勒宋玉等，并进大言赋，赋卒而宋玉受赏。
又曰：有能为小言赋者，赐之云梦之田，景差曰：戴氛埃兮垂漂尘，体轻蚊翼，形微蚤鳞，经由针孔，出入罗巾，唐勒曰：折飞糠以为舆，剖秕糟以为舟，凭〈虫两〉眦以顾盼，附蠛蠓而遐游。
又曰：馆于蝇须，宴于毫端，亨虱脑，切虮肝，会九族而同哜，犹委馀而不殚，宋玉曰：无内之中，微物潜生，比之无象，言之无名，蒙蒙景灭，昧昧遗形，纤於毳末之微篾，陋於茸毛之方生，视之则眇眇，望之则冥冥，离朱为之叹闷，神明不能察其情，二子之言，磊磊皆不小，何如此之为精，王曰善，赐云梦之田。
晋傅咸小语赋曰：楚襄王登阳云之台，景差唐勒宋玉侍，王曰：能为小语者处上位，景差曰：么蔑之子，形难为象，晨登蚁埃，薄暮不上，朝炊半粒，昼复得酿，亨一小虱，饱於乡党，唐勒曰：攀蚊髯，附蚋翼，我自谓重彼不极，邂逅有急相切逼，窜於针孔以自匿，宋玉曰：折薜足以为擢，舫粒糠而为舟，将远游以遐览，越蝉溺以横浮，若涉海之无涯，惧湮没於洪流，弥数旬而汔济，陟虮蚁之崇丘，未升半而九息，何时达乎杪头。
魏陈暄应诏语赋曰：覈生民之要技，实言语以为前，枢机诚为急务，笔札乃是次焉，拟金人於右阶，称石人於左边，郑侨戎服而无媿，张仪舌存而理痊，唯诺唯辩，何者是与，故知于时言言，于时语语，若乃辽城崄峻，齐阵交加，燕将恐惧，汉帝咄嗟，鲁连才吐数句，郦子直御单车，息十重之萦带，贤百万之喧哗，至於兰台静秘，华烛高明，徐斟桂醑，缓奏秦声，二三朋好，数四才英，既说前言之往行，重睹生死之交情，扼腕抵掌，攘袂盱衡，当斯时也，何者为荣，欲同吃如邓士载，欲作辩似娄君卿，为守为相并如此，少意少事不成名。
【赞】魏王粲反金人赞曰：君子亮直，不柔辟，友贱不耻，诲焉是益，我能发踪，彼用远迹，一言之赐，过乎玙璧，末世不敦，义与兹易，而言匪忠，退有其谪。
【箴】晋苏彦语箴曰：孔子曰：余欲无言。
又曰：天何言哉，赫胥之世，大庭之治，玄风陶鼓，率直放志，熙熙群动，无欲无事，逮于三季，奔竞兹彰，雷动风骇，飞辩云翔，战国纷扰，争霸称彊，尔乃游说纵横，骋技时王，衔刃怀毒，吐膏示芳，利动春露，害重冬霜，四纪若驰，七都翦亡，爰兹末俗，扇风簸飏，先意承旨，原情察乡，摈尔笾豆，和乐且康。
【铭】周太庙金人铭曰：孔子观周，入后稷庙，庙堂右阶之前，有金人焉，三缄其口，而铭其背曰：我古之慎言人也，戒之哉，戒之哉，无多言，无多事，多言多败，多事多患，安乐必戒，无行所悔，勿谓何伤，其祸将长，勿谓何害，其祸将大，勿谓不闻，神将伺人，焰焰弗灭，炎炎若何，涓涓不壅，终为江河，绵绵不绝，或成网罗，毫末不札，将寻斧柯。
晋孙楚反金人铭曰：晋太庙有石人焉，大张其口，而书其胸曰：我古之多言人也，无少言，无少事，少言少事，则后生何述焉，夫唯立言，名乃长久，胡为块然，生钳其口，凡夫贪财，烈士殉名，盗跖为浊，夷柳为清，鲍肆为臭，兰圃为馨，莫贵澄清，莫贱滓秽，二者言异，归於一会，尧悬谏鼓，舜立谤木，听采风谣，惟日不足，道润群生，化隆比屋，末叶陵迟，礼教弥衰，承旨则顺，忤意则违，时好细腰，宫中皆饥，时悦广额，下作细眉，逆龙之鳞，必陷斯机，括囊无咎，乃免诛夷，颠覆厥德，可为伤悲，斯可用戒，无妄之时，假说周庙，於言为蚩，是以君子，追而正之。
【论】晋欧阳建言尽意论曰：有雷同君子，问於违众先生曰：世之论者，以为言不尽意，由来尚矣，至乎通才达识，咸以为然，若夫蒋公之论眸子，锺傅之言才性，莫不引此为谈证，而先生以为不然，何哉，先生曰：夫天不言，而四时行焉，圣人不言，而鉴识存焉，形不待名，而方圆已著，色不俟称，而黑白以彰，然则名之於物无施者也，言之於理无为者也，而古今务於正名，圣贤不能去言，其故何也，诚以理得於心，非言不畅，物定於彼，非言不辩，言不畅志，则无以相接，名不辩物，则鉴识不显，鉴识显而名品殊，言称接而情志畅，原其所以，本其所由，非物有自然之名，理有必定之称也，欲辩其实，则殊其名，欲宣其志，则立其称，名逐物而迁，言因理而变，此犹声发响应，形存影附，不得相与为二，苟其不二，则无不尽，吾故以为尽矣。
◇讴谣
《尔雅》曰：徒歌谓之谣。
《毛诗》曰：心之忧矣，我歌且谣。
《左传》曰：宋城，华元为植，巡功，城者讴曰：睅其目，皤其腹，弃甲而复，于思于思，弃甲复来。
《家语》曰：孔子相鲁，齐人归女乐，鲁君淫荒，孔子遂行，师乙［太平御览四百六十五作已。］送孔子曰：吾欲歌，可乎，歌曰：彼妇人之口，可以出走，彼妇人之谒可以死败，优哉游哉，聊以卒岁。
《列子》曰：尧微服游康衢，童儿谣曰：立我蒸民，莫匪尔极，不识不知，顺帝之则，［事具杂文部诗篇。］
《韩子》曰：齐桓公饮酒醉，遗其冠，耻之，管仲曰：公不雪之以政，公曰：善，因发仓，赐贫穷，三日而民歌之曰：公胡不复遗其冠乎。
《吕氏春秋》曰：魏襄王使史起为邺令，引漳水灌田，民大得利，相与歌曰：邺有圣令为史公，决漳水，灌邺旁，终古斥卤生稻粱。
《史记》曰：曹参为汉相国，百姓歌之曰：萧何为法，讲若画一，曹参代之，守而勿失，载其清静，民以宁一。
又曰：卫子夫为皇后，弟青贵震天下，天下歌之曰：生男无喜，生女无怒，独不见卫子夫霸天下。
《汉书》曰：赵中大夫白公奏川渠引泾水，民得其饶，歌之曰：田於何所，池阳谷口，郑国在前，白渠起后，举锸为云，决渠为雨，泾水一石，其泥数斗，［事具产业部田篇。］
又曰：冯立为西河上郡，在职公廉，与野王相代，治行相似而多恩，吏民乃歌曰：大冯君，小冯君，兄弟继踵相因循，聪明圣智惠吏民，政如鲁卫德化均，周公康叔犹二君。
《东观汉记》曰：张湛为渔阳太守，开田八千馀顷，劝民耕种，以致殷富，百姓歌曰：桑无附枝，麦秀两歧，张君为政，乐不可欺，［事具职官部刺史篇。］
又曰：廉范，字叔度，为蜀郡太守，旧制禁民夜作，以防火，范乃毁削先令，但严储水而已，百姓歌之曰：廉叔度，来何暮，不禁火，民安堵，昔无一襦，今有五袴，［事具职官部刺史篇。］
《新序》曰：延陵季子，以剑带徐君墓树，徐人歌之曰：延陵季子兮，不忘旧故，脱千金之剑，以带丘墓，［事具怀旧篇。］
谢承后汉书曰：岑胵迁魏郡大守，人歌之曰：我有枳棘，岑君伐之，我有蟊贼，岑君遏之，狗犬不惊，足下生氂，含哺鼓腹，焉知凶灾，我嘉我生，独丁斯时，美哉岑君，於戏在兹。
又曰：皇甫嵩，请冀州一年田租，以赡饥民，百姓歌曰：天下乱兮市为墟，母不保子妻失夫，赖得皇甫复汝居，［事具职官部刺史篇。］
又曰：刘騊駼除摐阳长，以病免，吏民思而歌之曰：悒然不乐，思我刘君，何时复来，安此下民，［事具职官部县令篇。］
又曰：郭贺，字乔卿，为荆州刺史，到官有殊政，百姓歌曰：厥德仁明郭乔卿，忠正朝廷上下平，［事具职官部刺史篇。］
续《汉书》曰：张霸为会稽郡，越贼归附，童谣曰：弃我戟，捐我矛，盗贼尽，吏皆休。
又曰：李燮拜京兆，诏发西园钱，君上封事，遂上［《太平御览》四百六十五作止。］不发，吏民爱敬，乃谣曰：我府君，道教举，恩如春，威如虎，刚不吐，弱不茹，爱如母，训如父。
《吴志》曰：周瑜少精意於音乐，三爵之后，其有阙误，瑜必知之，知之必顾，时人谣曰：曲复误，周郎顾。
《吴录》曰：王谭，字世容，为成武令，民服德化，宿恶奔迸，父老歌曰：王世容，治无双，省徭役，盗贼空。
王隐《晋书》曰：王祥为本州别驾，时人歌曰：海沂之康，实赖王祥，邦国不空，别驾之功。
又曰：裴秀年十岁馀，时人谣曰：后进领袖有裴秀。
又曰：诸葛恢，字道明，荀闿，字道明，蔡谟，字道明，有名誉，号曰中兴三明，时人歌之曰：京师三明各有名，蔡氏儒雅荀葛清。
续安帝纪曰：司马休之兄尚，为桓玄所败，休之奔淮泗，颇得彼之人心，从者为之歌曰：可怜司马公，作性甚温良，忆昔水边戏，使我不能忘。
《会稽典录》曰：徐弘，字圣通，为汝阴令，诛锄奸桀，道不拾遗，民歌之曰：徐圣通，政无双，平刑罚，奸宄空。
《文士传》曰：束晢，太康中大旱，晢乃令邑人躬共请雨，三日水三尺，百姓为之歌曰：束先生，通神明，请天三日甘雨零，我黍以育，我稷以生，何以酬之，报束长生。
殷氏《世传》曰：殷褒为荥阳令，广筑学馆，会集朋徒，民知礼让，乃歌曰：荥阳令，有异政，脩立学校人易性，令我子弟耻讼争。
车频秦书曰：符坚时，关陇百姓丰乐，民歌之曰：长安大街，两边种槐，下走朱轮，上有鸾栖。
赵书曰：刘曜讨陈安於陇域，安死，乃谣曰：陇城健儿曰陈安，体幹虽小腹中宽，爱养将士同心肝，［事具军器∥篇。］
赵书曰：汲桑，六月盛暑，重裘累茵，使人扇，患不清凉，斩扇者，时军中为之谣曰：士为将军何可羞，六月重茵被豹裘，不识寒暑斩他头。
《襄阳耆旧记》曰：山季伦每临习池，未曾不大醉而还，恒曰：我高阳池中也，襄阳城中小儿歌之曰：山公何所去，往至高阳池，日夕倒载归，酩酊无所知，时时能骑马，倒着白接离，举鞭向葛强，何如并州儿。
《世说》曰：郤超王珣，并以俊才，为桓大司马所眷，珣为主簿，超为记室参军，超为人多须，珣形状短小，时人为之歌曰：髯参军，短主簿，能令公喜，能令公怒。
晋夏侯湛长夜谣曰：日暮兮初晴，天灼灼兮遐清，披云兮归山，垂景兮照庭，列宿兮皎皎，星稀兮月明，亭檐隅以逍遥兮，盻大虚以仰观，望阊阖之昭晢兮，丽紫微之晖焕。
晋湛方生怀归谣曰：辞衡门兮至欢，怀生离兮苦辛，岂羁旅兮一慨，亦代谢兮感人，四运兮道尽，化新兮岁故，气惨惨兮凝晨，风凄凄兮薄暮，雨雪兮交纷，重云兮四布，天地兮一色，六合兮同素，山木兮摧披，津壑兮凝冱，感羁旅兮苦心，怀桑梓兮增慕，胡马兮恋北，越鸟兮依阳，彼禽兽兮尚然，况君子兮去故乡，望归涂兮漫漫，盻江流兮洋洋，思涉路兮莫由，欲越津兮无梁。
陈沈蜅独酌谣曰：独酌谣，独酌独长谣，智者不我顾，愚夫余未要，不愚复不智，谁当余见招，所以成独酌，一酌倾一瓢，生涯本漫漫，神理暂超超，一酌矜许史，再酌傲松乔，频烦四五酌，不觉凌丹霄，倏忽厌五鼎，俄然贱九韶，彭殇无异葬，夷跖可同朝，龙蠖非不屈，鹏鷃但逍遥，寄语号呶侣，无乃大尘嚣。
◇吟
《说文》曰：吟，叹也。
《释名》曰：吟，严也，其声本出於忧愁，故声严肃，使听之凄叹也。
《毛诗序》曰：吟咏情性，以风其上。
《盐铁论》曰：曾子傍山而吟，山鸟下翔。
《东观汉记》曰：梁鸿常闭户吟咏书记。
《魏志》曰：管辂随军西行，过毌丘俭墓下，倚松树哀吟，精神不乐，人问其故，辂曰：林木虽茂，无形可久，碑诔虽美，无后可守。
陈武别传曰：陈武，字国本，休屠胡人，常骑驴牧羊，诸家牧竖十数人，或有知歌谣者，武遂学太山梁父吟，幽州马客吟及行路难之属。
《文士传》曰：李康，清廉有志节，不能和俗，为乡里豪右所共害，故宦涂不进，作游山九吟。
蜀志诸葛亮梁父吟曰：步出齐城门，遥望荡阴里，里中有三坟，累累正相似，问是谁家冢，田强古冶子，力能排南山，文能绝地理，一朝被谗言，二桃杀三士，谁能为此谋，国相齐晏子。
晋潘尼逸民吟曰：我顾傲，世自遗，舒志六合，由巢是追，沐浴池洪迅羽衣，陟彼名山，采此芝薇，朝云叆叇，行露未晞，游鱼群戏，翔鸟双飞，逍遥博观，日晏忘归，嗟哉世士，从我者谁。
◇啸
杂字解诂曰：啸，吹声。
《毛诗》曰：有女仳离，条其啸矣遇人之不淑矣。
《列女传》曰：鲁漆室邑之女，过时未適人，倚柱而啸，傍人闻之，心莫不为之惨者，邻妇从之游曰：何啸之悲也，子欲嫁乎，吾为子求偶，漆室女曰：吾岂为不嫁之故而悲哉，忧吾君老太子少也。
《庄子》曰：童子夜啸，鬼数若齿。
《吴越春秋》曰：吴王阖闾，将欲伐楚，登台向南风而啸，有顷而叹，群臣莫有晓王意者，伍子胥深知王忧，乃荐孙武，善为兵法，人莫知其能。
《魏略》曰：诸葛亮在荆州游学，每晨夜，常抱膝长啸。
《竹林七贤论》曰：阮籍，性乐酒，善啸，声闻数百步。
又曰：籍常箕踞啸歌，酣放自若，时苏门山中，忽有真人在焉，籍亲往寻，其人拥膝岩巅，遂登岭从之，箕坐相对，籍乃商略终古以问之，仡然不应，籍因对之长啸，有间，彼乃龂然笑曰：可更作，籍乃为啸，意尽，退还半岭，岭巅〈口酋〉然有声，若数部鼓吹，顾瞻乃向人之啸也。
孙登别传曰：孙登，魏末处邛北山中，以石室为宇，编草自覆，阮嗣宗闻登而往造焉，適见苫盖被发，端坐岩下鼓琴，嗣宗自下趍之，既坐，莫得与言，嗣宗乃嘲嘈长啸，与鼓琴音谐会雍雍然，登乃逌尔而笑，因啸和之，妙响动林壑，［事具乐府部琴篇。］
《晋阳秋》曰：嵇康见孙登，登对之啸，时不言。
《郭子》曰：刘道真少时，善歌啸，有一老姥，识其非常之人，甚乐其歌啸，乃杀豚进之，道真食〈犭屯〉不谢。
浔阳记曰：桓宣穆使人寻庐山，见一人谓之曰：君过前岭，必逢二年少，相随长啸，试要问之，若不与言者，可速去，此人过岭，果见二年少，以袂掩鼻长啸，状如恶鼻，呼不与言。
《世说》曰：晋文王德盛功大，坐席严敬，拟於王者，唯阮籍箕踞啸歌，酣放自若。
又曰：刘越石为胡骑所围，城中窘迫，刘乘月登楼清啸，胡贼闻之，皆凄然长叹。
《搜神记》曰：赵炳尝临水，从船人乞渡，船人不许，炳乃张盖坐其中，长啸呼风，乱流而济。
汉晋春秋曰：桓帝幸樊城，百姓莫不观之，有一老父，独耕不辍，议郎张温使问焉，父啸而不答。
王廙别传曰：王导与庾亮游于石头，会遇廙至，尔日迅风飞帆，廙倚楼而长啸，神气甚逸。
神境记曰：荥［按水经注三十八湘水篇营水迳营阳郡治，孙皓分零陵置。又晋亦有营阳郡，见晋书地理志江州下，是荥当作营。］阳郡西有灵源山，有石髓紫芝，昔者有采药此山，闻林谷间有长啸者，今樵人往往犹闻焉。
《异苑》曰：寻阳姑石，在江之坻，初桓玄至西下，令人登之，中岭便闻长啸，声甚清澈，至峰，见一人箕踞石上。
梦书曰：梦吹啸者，欲有求。
【诗】晋陆云诗曰：逍遥近南畔，长啸作悲叹。
晋郭璞诗曰：绿罗结高林，蒙笼盖一山，中有冥寂士，静啸抚清弦。
【赋】晋成公绥啸赋曰：逸群公子，体奇好异，傲世忘荣，绝弃人事，於是延友生，集同好，精性命之至机，研道德之玄奥，邈跨俗而遗身，乃慷慨而长啸，发妙声於丹唇，激哀音於皓齿，响抑扬而潜转，气冲郁而熛起，协黄宫於清角，杂商羽於流徵，飘游云於泰清，集长风乎万里，谅自然之至音，非丝竹之所拟，是故声不假器，用不借物，近取诸身，役心御气，动唇有曲，发口成音，触类感物，因歌随吟，清激切於竽笙，优润和於瑟琴，列列飚扬，啾啾响作，奏胡马之长思，向寒风乎北朔。又似鸿雁之扬雏，群鸣号乎沙漠，故能因形创声，随事造曲，应物无穷，机发响速，乃吟咏而发散，声绎绎而响连，心涤荡而无累，志离俗而飘然。
晋殷仲堪将离咏曰：尔乃理辔杖策，或乘或步，行悲歌以谐欢，朗长啸以启路。
【书】晋桓玄与袁宜都书论啸曰：读卿歌赋，序咏音声，皆有清味，然以啸为仿佛有限，不足以致幽旨，将未至耶，夫契神之音，既不俟多赡，而通其致，苟一音足以究清和之极，阮公之言，不动苏门之听，而微啸一鼓，玄默为之解颜，若人之兴逸响，惟深也哉。
袁山松答桓南郡书曰：啸有清浮之美，而无控引之深，歌穷测根之致，用之弥觉其远，至乎吐辞送意，曲究其奥，岂唇吻之切发，一往之清泠而已哉，若夫阮公之啸，苏门之和，盖感其一奇，何为徵此一至，大疑啸歌所拘耶。
◇笑
《说文》曰：欣，笑喜也。
《易》曰：同人，先号咷而后笑。
又曰：旅人，先笑而后号咷。
又曰：笑言哑哑。
《毛诗》曰：终风且暴，顾我则笑，谑浪笑傲，中心是悼。
又曰：兄弟不知，咥其笑矣。
又曰：载笑载言。
又曰：宴笑语兮。
《左传》曰：晋侯使郄克徵会于齐，齐顷公帷妇人，使观之，郄子登，妇人笑於房。
又曰：晋士弥牟送［《太平御览》三百九十一作逆。］叔孙于箕，叔孙使梁其跮［御览作踁。］待于门内，曰：余左顾而欬，乃杀之，右顾而笑，乃止。
《穀梁传》曰：季孙行父秃，晋郄克跛，卫孙良夫眇，曹公子首偻，同聘於齐，齐使秃者御秃者，跛者御跛者，偻者御偻者，萧同叔子处台而笑之，客不悦，［事具治政部。］
《论语》曰：子问公叔文子於公明贾曰：信乎夫子不言不笑不取乎，公明贾对曰：夫子时然后言，人不厌其言，乐然后笑，人不厌其笑，义然后取，人不厌其取。
又曰：子游为武城宰，子之武城，闻弦歌之声，夫子莞尔而笑曰：割鸡焉用牛刀。
《礼斗威仪》曰：君桑土而王，其民人好大笑。
《乐声仪》曰：人情喜则笑矣。
《老子》曰：下士闻道，大笑之，不笑，不足以为道。
《晏子》曰：齐景公置酒泰山，公四望喟然叹，泣数行，曰：寡人将去此堂国者而死耶，左右泣者三人，晏子搏髀仰天大笑曰：乐哉今之饮也，公怒曰：子笑何也，对曰：臣见怯君一，谀臣三，是以大笑，公惭。
琐语曰：师旷御晋平公鼓瑟，辍而笑曰：齐君与其嬖人戏，坠於床而伤其臂，平公命人书之曰：某月某日，齐君戏而伤，问之於齐侯，笑曰：然，有之。
《楚辞》曰：若有人兮山之阿，被薜荔兮带女萝，既含睇兮又宜笑，子慕予兮善窈窕。
又曰：行不群以颠越兮。又众兆之所咍。
《吕氏春秋》曰：戎常寇周，幽王击鼓，诸侯皆至，襃姒大悦而笑，王欲襃姒之笑，数击鼓而诸侯至，无寇，及真寇至，击鼓而诸侯不来，遂为戎所灭。
《史记》曰：孙子试兵，以王宠姬二人，以为军队长，三鼓，宫女皆掩口而笑。
又曰：孟尝君过赵平原君客之，赵人闻孟尝君贤，出观之，皆大笑曰：始以薛公为魁梧也，然今视之，乃眇小丈夫耳。
又曰：高祖奉玉卮为太上皇寿，曰：始大人常以臣无赖，不能治产业，不如仲力，今某之业所就，孰与仲多，殿上群臣皆呼万岁，大笑为乐。
《汉书》曰：匡衡能解诗，诸儒为之语曰：无说诗，匡鼎来，匡说诗，解人颐，［事具杂部诗篇。］
《蜀志》曰：马忠为人宽济，有度量，但大笑而已，忿怒不形於色。
《晋中兴书》曰：石勒与李阳相近，阳性刚愎，每争沤麻池，共相扑打，互有胜负，勒既贵，召阳至，引入，言及平生，酒酣，宣阳肘曰：卿年老，臂中故有力不，颇复与人斗耶，孤往数得卿拳，卿亦快得孤毒手，因大笑。
又曰：勒治门閤至峻，有醉胡乘马，径入府门，勒问门吏冯翥，向走马入门，为是何人，翥惶遽，误对忘讳，向有醉胡，乘马驰来，即已诃问，胡人难与语，非小吏所制，勒笑曰：胡正自难可与言。
蜀记曰：谯周，字允南，体濬素朴，无造次辩论之才，诸葛亮领益州牧，州［《太平御览》三百九十一作周。］为劝学从事，初见，左右皆笑，既出，有司请推笑者，亮曰：孤欲不能忍，况左右乎。
《世说》曰：张华问陆机曰：云何以不来，机曰：云有笑疾，恐公未悉，故未敢，俄而云诣华，华为人多姿制。又好帛缠须，云见而大笑，不能自已。
又曰：陆云好笑，尝著縗帻上舡，水中自见其影，便大笑不已，几落水。
又曰：桓南郡与道曜讲老子，王侍中为主簿，在坐，桓公曰：王主簿可顾名思义，王未有答，且大笑，桓公曰：王思道故能作大家儿笑。
【赋】晋孙楚笑赋曰：有度俗之公子，总万物之细故，心仿佛乎巢由，以得意为至乐，不拘恋乎凡流，会亲戚於高宇，结宗盟於绸缪，所以交颈偃仰，推匈指掌，冗洪声於通谷，顺长风以流响，气参谭以相属，若将颓而复往，或嚬蹙俛首，状似悲愁，怫郁唯转，呻S吟Y郁伊，或携手悲啸，嘘天长叫，迟重则如陆沉，轻疾则如水漂，徐疾任其口颊，员合得乎机要，或中路背叛，更相毁贱，倾倚叵我，彫声迄乎日晏，信天下之笑林，调谑之巨观也。
