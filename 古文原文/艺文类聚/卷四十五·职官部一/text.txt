<strong>总载职官诸王相国丞相冢宰</strong>
◇总载职官
《尚书》曰：成王既黜殷命，灭淮夷，归于宗周，董正治官，曰唐虞稽古，建官惟百，内有百揆四岳，外有州牧侯伯。
《礼记》曰：有虞氏官五十，夏后氏官百，殷二百，周三百，天子立六官，三公九卿，二十七大夫，八十一元士，以听天下之外治，以明章天下之男教。
《大戴礼》曰：古之卿政以治天下者，冢宰之官以成道，司徒之官以成德，宗伯之官以成仁，司马之官以成礼，司寇之官以成义，司空之官以成智。
《尚书大传》曰：古者天子三公，每一公三卿佐之，每一卿三大夫佐之，每一大夫三元士佐之。
贾谊《新书》曰：王者官人六等，一曰师，二曰友，三曰大臣，四曰左右，五曰侍御，六曰厮役，智足以为源泉，行足以为表仪，谓之师，智足以为砻砺，行足以为辅助，谓之友，智足以谋国事，行足以为民率，谓之三［《太平御览》二百零三无三字。］大臣也，修身正行，不〈僣中 日改心 〉於乡曲，左右也，事君不敢有二心，侍御者也，唯言之听，以事君者，厮役也。
《说苑》曰：应侯与贾子坐，闻有鼓琴之声，应侯曰：今之琴一何悲也，贾子曰：夫张急调下，故使之悲尔，张急者，良材也，调下者，官卑也，取夫良材而卑官之，安能无悲乎，应侯曰：善。
《汉书》曰：永元三年，上微行，始出，北至池阳，西至黄山，南猎长扬，东游宜春，微行常用饮酎八九月中，与侍中常侍武骑及待诏陇西北地良家子能骑射者，期诸殿门，故有期门之号，自此始也。
《东观汉记》曰：更始所置官，多群小，长安谓之语曰：灶下养，中郎将，烂羊胃，骑都尉，烂羊头，关内侯。
《汉旧仪》曰：古法，圣犹试，故令丞相设四科之辟，以博异德，第一科曰：德行高妙，志节清白，二科曰：学道修行，经中博士，三科曰：明晓法令，足以决疑，能案章覆问，文中御史，四科曰：刚毅多略，遭事不惑，明足以照奸，勇足以决断，才任三辅剧令，皆试以其能，然后官之，第一科补西曹南閤祭酒，二科补议曹，三科补四辞八奏，四科补［汉旧仪补下有贼字，此脱。］决。
李重杂奏议曰：古之圣王，建官垂制，所以体国经治，而功在简易，自帝王而下，世有增损，舜命九官，周分六职，秦采古制，汉仍秦旧，倚丞相，任九卿，虽置五曹尚书，始於封奏，以宣外内，事任尚轻，而郡守牧民之官重，故汉宣称所与为治，唯良二千石，其有殊勋者，辄玺书勉励，或赐爵进秩，礼遇丰厚，得治大体，所以追踪三代也，乃至东京，虽渐优显，然令仆射出为郡守，锺离意黄香胡广是也，郡守入为三公，虞延第五伦桓虞鲍昱是也。
杨泉《物理论》曰：吏者理也，所以理万机，平百揆也，武士宰民，犹使狼牧羊，鹰养雏也，是以人主务在审官择人。
【诗】魏应璩杂诗，散骑常师友，朋夕进规献，侍中主喉舌，万机无不乱，尚书统庶事，官人乘法宪，彤管弭纳言，貂珰表武弁，出入承明庐，车服一何焕，三寺齐荣秩，百僚所瞻原。
【颂】晋陆机汉高祖功臣颂曰：茫茫宇宙，上惨［《文选》四十七作墋。］下黩，波振四海，尘飞五岳，九服徘徊，三灵改卜，赫矣高祖，肇载天禄，彤云昼聚，素灵夜哭，万邦宅心，骏民效足，堂堂萧公，主迹是因，绸缪睿后，无实惟人，外济六师，内抚三秦，拔奇夷难，迈德振民，名盖群后，是谓宗臣，平阳乐道，在变则通，爰深爰默，有此武功，长驱河朔，电击襄东，协策淮阴，亚迹萧公，文成作师，通幽洞冥，永言配命，因心则灵，穷神观化，望景扬清，鬼无隐谟，物无遁形，运筹固陵，定策东袭，三王从风，五侯允集，霸楚云丧，皇汉凯入，曲逆宏达，好谋能深，游情杳莫，神迹是寻，奇谋六奋，嘉虑百回，规主于足，离项于怀，韩王窘执，胡马洞开，灼灼淮阴，灵武冠世，策出无方，思入神契，有险必夷，摧刚则脆，肇谟汉湄，还定渭表，济河夷魏，登山灭赵，威掠火烈，势逾风扫，拾代如遗，偃齐犹草，彭越观世，韬迹隐光，威凌楚城，质委汉王，靖难河济，即宫旧梁，烈烈黥布，睆睆其眄，名冠强楚，锋犹骇电，肇彼枭风，翩为我扇，天命方集，王于东夏，矫矫三雄，至于垓下，元凶既夷，宠禄来假，张耳之贤，有声梁魏，俯思旧恩，仰察五纬，脱迹违礼，披榛来媚，改策西秦，执辱北冀，王信韩孽，拓土开疆，我图尔戎，越迁晋阳，卢绾自微，婉恋我皇，跨功逾德，祚尔晖章，吴芮之王，祚由梅鋗，功微势弱，世载忠贤，肃肃荆王，董我三军，图掌四方，殷荐其勋，庸亲祚劳，旧楚是分，安国违亲，悠悠我思，依依哲母，既明且仁，引身伏剑，永言固之，主云兴亡，末命是期，绛侯质木，多略寡言，曾是忠勇，惟帝攸叹，云惊灵丘，景逸上兰，平代擒豨，奄有燕韩，宁乱以武，毙吕以权，实惟太尉，刘宗以安，舞阳道迎，延帝幽薮，宣力王室，匪惟厥武，总干鸿门，披闼帝宇，耸颜诮项，掩泪寤主，百王之极，旧事靡存，稷嗣制礼，下肃上尊，穆穆帝典，乃其盈门，风希三代，宪流后昆，纪信诳项，轺轩是乘，身与烟销，名与风兴，形可以暴，志不可凌。
【赞】后汉班固公孙弘赞曰：公孙弘卜式倪宽，皆以鸿渐之翼，困於燕爵，远迹羊豕之间，非遇其时，焉能致此位乎，是时汉兴六十馀载，上方欲用文武，求之如弗及，始以蒲轮迎枚生，见主父而叹息，群士慕向，异人并出，卜式拔於刍牧，弘羊擢於贾竖，卫青奋於奴仆，日磾出於降虏，斯亦曩时版筑饭牛之朋也，汉之得人，於兹为盛，儒雅则公孙弘董仲舒倪宽，笃行则石建石庆，质直则汲黯卜式，推贤则韩安国郑当时，定令则赵禹张汤，文章则司马迁相如，滑稽则东方朔枚皋，应对则严助朱买臣，历数则唐都洛下闳，协律则李延年，运筹则桑弘羊，奉使则张骞苏武，将帅则卫青霍去病，受遗则霍光金日磾，其馀不可胜纪，是以兴造功业，制度遗文，后世莫及，孝宣承统，纂修洪业，亦讲论六艺，招选茂异，而萧望之梁丘贺夏侯胜韦玄成严彭祖尹更始，以儒术进，刘向王褒，以文章显，将相则张安世赵充国魏相邴吉于定国杜延年，治民则黄霸王成龚遂郑弘邵信臣韩延寿尹翁归赵广汉严延年张敞之属，皆有功绩，见述后世，参其名臣，亦其次也。
晋袁宏三国名臣赞曰：赫赫三雄，并回乾轴，竞收杞梓，争采松竹，凤不及栖，龙不暇伏，英英文若，灵鉴洞照，应变知微，探赜索要，日月在躬，隐之弥曜，公达潜朗，思同蓍蔡，运用无功，勋摄群会，邈哉崔生，体正心直，天骨疏朗，墙岸高嶷，忠存轨迹，义形风色，思树芳兰，翦除荆棘，景山恢诞，韵与道合，形器不存，方寸海纳，和而不同，通而不杂，过醉亡辞，在醒贻答，长文通雅，义格终始，思戴元首，拟伊同齿，嘉谟肆庭，谠言盈耳，深哉泰初，宇量高雅，器范自然，标准无假，全由身冥，迹汙必伪，处死匪难，理存则易，六合徒广，容身靡寄，堂堂孔明，基宇宏邈，器同生人，独禀先觉，标榜风流，远朋管乐，士元弘长，雅性自融，崇善爱物，观始知终，丧乱备矣，胜涂未隆，先生标之，振起清风，公琰植根，不忘忠敬，岂曰模拟，实在雅性，推贤恭己，久而可敬，公瑾英达，朗心独见，披草求君，定交一面，桓桓魏武，外讬霸迹，志掩衡霍，恃战忘敌，卓卓若人，曜奇赤壁，三光参分，宇宙暂隔，子布擅名，遭世方扰，抚翼桑梓，息肩江表，王略威夷，吴魏同宝，遂赞宏谟，匡比霸道，昂昂子敬，拔迹草莱，荷檐吐奇，乃构云台，子瑜长者，体性纯懿，谏而不犯，正而不毁，将命阙庭，退忘私位，伯言謇謇，以道佐世，出能勤功，入亦献替，谋翊社稷，解纷挫锐，元叹穆远，神和形捡，如彼白珪，质无尘点，清不增洁，浊不加染，仲翔高亮，性不和物，好是不群，折而不屈，屡摧逆鳞，直道受黜，叹过孙阳，放同贾屈。
【颂】晋张子并杨四公颂［明本在陆机汉高祖功臣颂后。］曰：瓘瓘西岳，峻极太清，降神挺贤，实有景灵，灵何为四，四杨是丁，佐我大侯，俾作韩贞，明明在上，不显其身，帝时畴咨，本道求真，佥曰於公，温故知新，宜保宜传，克赞典坟，昔在阿衡，左右商王，有周文武，股肱旦望，我汉杨氏，代作栋梁，蹇蹇匪躬，惟国之纲，纲弛复整，政无乱荒，功假皇穹，率土以康，心尽于朝，终然允臧，伊德之辅，是乃毛羽，匪哲匪贤，孰云敢举，杨氏蹈之，为轨为武，轨武伊何，尽启基绪，穆穆天子，以为心膂，於万斯年，克昌厥后。
◇诸王
汉书百官表曰：诸侯王高帝初置，金玺组绶。
蔡邕独断，汉制，皇子封为王，其实诸侯也，周末诸侯或称王，而汉天子自以皇帝为称，故以王号加之，总名诸侯王，法律家皆曰列侯，天子太社，以五色土为坛，皇子封为王者，受天子太社之土，以所封之方色，东方受青，南方受赤，他如其方色，藉以白茅，归国以立社，故谓之茅土。
《贾谊书》曰：高帝瓜分天下，以王有功之臣，反者如猬毛而起，高皇帝以为不可制，故削去不义诸侯，空其国，择良日，立诸子洛阳上东门外，诸子毕王，而天下乃安。
《汉书》曰：楚元王交，高帝弟，自帝即位，交与卢绾，常侍上，出入卧内，传语言诸内事隐谋，文帝尊宠元王子，爵比皇子。
又曰：初楚元王敬礼申公等，穆生不嗜酒，元王每置酒，尝为穆生设醴。
又，齐悼惠王肥，高帝子，食七十馀城，诸民能齐言者，皆与齐。
又，梁孝王，文帝窦皇后少子，爱之，孝王筑东苑，方三百里，得赐天子旌旗，从千乘万骑，出称警，入言跸，拟於天子，招延四方豪杰，自山东游士，莫敢不至。
又，河间献王德，景帝子，修学好古，从民得善书，必为好写与之，留其真，如金帛赐以招之，由是四方道术之人，不远千里，或有先祖旧书，多奉以奏献王者，故得书与汉等，被服儒术，造次必於儒者，武帝时，献王来朝，献雅乐，对三雍宫及诏策所问三十馀事，其对推道术而言，得事之中。
又，鲁共王，景帝子，好治宫室苑囿狗马，王初坏孔子旧宅，以广其居，闻锺磬琴瑟之声，遂不敢坏，於其壁中，得古文经传。
又，淮南王安，为人好书鼓瑟，不喜弋猎狗马驰骋，亦欲以行阴德，拊循百姓，招致宾客方术之士数千人，作为内书三十一篇，外书甚众。又有中篇八卷，言神仙黄白之术。
又，淮阳宪王钦，宣帝子，好经书法律，聪达有才，帝甚爱之，数嗟叹宪王曰：真我子也。
《东观汉记》曰：东平王苍，少有孝友之质，宽仁弘雅，帝即位，诏以为骠骑将军，位在三公上，四年，苍上疏原朝，上以王触寒涉道，使中谒者赐乘舆豹裘，苍到洛阳，使鸿胪持节郊迎，引入，不在赞拜之位，升殿乃拜，上亲答拜，诸王归国，上特留苍，八月饮酎毕，大鸿胪奏遣苍发，上亲临送流涕，赏赐以亿万数。
又，明帝诏书示诸国曰：诏问东平王苍，处家何等最乐，王对曰：为善最乐，帝曰：其言甚大，副其腰腹，苍美鬓髯，腰带八赤二寸。
又，北海靖王兴，每朝廷有异政，京师雨泽，秋稼好丑，辄驿马下兴，其见亲重如此。
又，广平钜鹿乐成王在邸，入问起居，车马鞍勒皆纯黑，无金银采饰，马不逾六尺，於是以白太后，即赐钱各五百万。
《魏志》曰：邓哀王冲，字苍舒，少聪察岐嶷，生五六岁，智意所及，有若成人，孙权曾致巨象，太祖欲知其斤重，访之群下，咸莫能出其理，冲曰：置象大舡之上，而刻其所至，称物所以载之，则斤可知矣，太祖大悦，即施行焉，时军国多事，用刑严重，太祖马鞍在库，而为鼠所齧，库吏惧必死，冲谓曰：待三日中，然后自归，冲於是以刀穿单衣，如鼠齧者，谬为失意，貌有愁色，太祖问之，冲对曰：世俗以为鼠齧衣者，其生［《太平御览》九百十一作主。］不吉，今单衣见齧，是以忧戚，太祖曰：此妄言尔，无所苦也，俄而库吏以齧鞍闻，太祖大笑曰：儿衣在侧尚齧，况鞍悬柱乎，一无所问。
又曰：中山恭王衮，少好学，生十馀岁，能属文，每读书，文学左右，常恐以精力为患，数谏止之，然性所乐，不能废也，文学防辅相与言曰：受诏察公，举错有过，当奏，及善，亦宜以闻，遂共表称，陈衮美，衮闻之大惊，责让文学曰：修身自守，常人之行耳，而诸君乃以上闻，是適所以增其负累也。
又，任成［《太平御览》一百五十一作城。］威王彰，字子文，少善射，御力过人，手格猛兽，不避险阻，数从征伐，志意慷慨，太祖常折之曰：汝不念读书，慕圣道，而好乘马击剑，此一夫之用，何足贵也，彰谓左右曰：大丈夫一为卫霍，将十万骑，驰沙漠，驱戎狄，立功建号尔，何能作博士耶。
又，陈思王植，字子建，年十馀岁，诵读诗论及辞赋数十万言，能属文，太祖常视其文，谓植曰：汝倩人尔，植跪曰：言出为论，下笔成章，颇［太平御览一百五十一作顾。］当面试，奈何倩人，时邺铜爵台新成，太祖悉将诸子登台，使各为赋，植援笔立成，可观，太祖甚异之。
王隐《晋书》曰：齐王攸，学不倦，借人书，皆为治护时还，有水旱，则出租秩加赋，以赈国人，须丰年，乃收入本直，太康三年，诏攸当出方岳，遂抚其国，加都督青州，增封济南郡，德［《太平御览》一百五十一晋书作备。］物典策，轩悬之乐，六佾之舞，赐金钺朝车乘舆之副。
又，安平献王孚，世祖受禅为太宰，四年正会，上见太宰，身执子孙之礼，舆车上殿，上於阼阶下迎拜，王既坐，上又亲奉上寿，孚虽见尊宠，而常有戚容，献王一门三世，同时十人封王，二人世子父，位极人臣，子孙咸居大官，出则旌旗节钺，入则貂蝉衮冕，自公族之宠，未始有也。
晋百官表曰：王古号也，夏殷周称王，金玺龟纽，细纁朱绶，五时朝服，远游冠，佩山玄玉。
沈约《宋书》曰：衡阳王义季，为荆州刺史，先是临川王义庆在任，巴蜀乱扰，师旅应接，府库空虚，义季躬行节俭，蓄财省用，数年间，还复充实，队主续丰，母老家贫，无以充养，遂断不食肉，义季哀其志，给丰每月白米二斛，钱一千，并制丰啖肉，义季素拙书，上听使馀人书启事，唯自署名而已，素嗜酒，自彭城王义康废，遂为长夜之饮，略无少醒日，太祖累加诘责，义季引愆陈谢，上诏报诫语，终不改，以至於终，二十一年。
又，始平孝敬王子鸾，字季羽，孝武帝第八子也，母殷淑仪，宠倾后宫，子鸾冠爱诸子，凡为上所聘遇者，莫不入子鸾府国，及为南徐州。又割吴郡以属之。
又，建平宣简王宏，字休度，文帝第七子也，少而闲素，笃好文籍，太祖宠爱殊常，为立第於鸡笼山，尽山水之美，建平国高他国一阶。
【赋】魏夏侯玄皇胤赋曰：览二仪之上礼，本人伦之大纪，道莫隆於后辟，统莫泰於宗祀，伊皇衢之光赫，享乾祗之元祉，在太和之五载，肇皇胤之盛始，时惟孟秋，和气淑清，良辰既启，皇子诞生，尔乃发恺悌之明诏，振隆恩之丰沛，殊惠洽乎黎民，崇施畅於无外，爵群兆以布德，赦殊死以崇仁，黔首咏而齐乐，原皇祚之日新。
【颂】陈王曹植皇太子颂曰：於我皇后，懿章前志，克慕二皇，三灵昭事，祗肃郊庙，明德敬惠，阳和积吉，锺天之釐，嘉月令辰，笃生圣嗣，庆由一人，万国作喜，喁喁万国，岌岌群生，禀命我后，绥之则荣，长为臣妾，终天之经，仁圣弈世，永载明明，同年上帝，休祥淑贞，藩臣作颂，光流德声，吁嗟卿士，祗承予听。
【碑】梁沈约齐司徒安陆昭王碑曰：稷契身佐唐虞，功大於天地，商武姬文，所以膺图受箓，萧曹扶翼汉祖，灭秦项以宁乱，魏氏时乘於前，皇齐握符於后，灵源与积石争流，神基与极天比峻，公含辰象之秀德，体河岳之灵，［文选五十九灵上有上字。］气蕴风云，身负日月，姑苏奥［《文选》五十九奥下有壤字。］，服［《文选》服上有全赵之袨四字。］丛台，方此为劣，临淄之地，挥汗成雨，曾何足称，乃鸿骞奋［《文选》作旧。］吴，作守东楚，夏首荡［《文选》作藩。］要，任重推毂，襟带中流，地殷江汉，南接衡巫，风云之俗千里，西通郾邓，水陆之涂三千，是惟形胜，阃外莫先，建麾作牧，明德攸存，以戎羯窥窬，伺我边隙，北风未起，马首便则南向，塞草未衰，严城於焉早闭，惠至以奉上，明谦以接下，抚僚庶尽盛德之容，交士林忘公侯之贵，虚怀博纳，幽阐洞开，宴语谈笑，情澜不竭，凡我僚属，均哀共戚，怨天德之无厚，痛崇阴之不留，所以克卜思播遗尘，［《文选》作思所以克播遗尘，此有倒衍。］敞［○《文选》作蔽。］之穹壤，天命玄鸟，降而生商，是开金运，祚始玉筐，三仁云［《文选》作去。］殷，五曜入房，亦白其马，服襄周王，惠露霑吴，仁风扇越，涉夏逾汉，政成期月。
北齐邢子才广平王碑文曰：公分气氤氲，禀灵昭晋，基构轮奂，源流濬远，积石莫之方，委水不能喻，山渎效神，辰昴降德，自天攸纵，郁为时宗，墙宇淹旷，标格秀远，道亚生知，德均殆庶，日月在躬，水镜被物，望青松而比秀，干白云而上征，侍讲金华，参游铜雀，出陪芝盖，入奉桂室，充会友之选，当拾遗之举，发言为论，受诏成文，碧鸡自口，灵蛇在握，方见建安之体，复闻正始之音，公年方弱冠，而位居寮右，道被生民，惠渐万物，郁为雅俗之表，瓘成社稷之镇，公孙声动天下，已非其伦，管子光照邻国，孰云能拟，方谓膺兹多福，降此永年，夺抟风之逸羽，穷送日之远路，同歧山之嘉会，陪岱宗之盛礼，而群飞在辰，横流具及，山崩川斗，星霣日销，昆岳既毁，玉石俱烬，兰挺则芬，玉生则润，泱泱万源，落落千仞，我有徽猷，金声玉振，志犹学海，业比登山，踟蹰缇衮，绛帐韦编，寻微启奥，敷理入玄，天地或终，山河匪寿，昔曰先民，谁堪长久，立言立事，贵之身后，式铭景行，是为不朽。
【墓志】齐王融豫章文献王墓志铭曰：领袖倾沦，人纲弛没，半岳摧峰，中河坠月，眷然晓隧，如何夜台，鲸骖惋慕，葆吹徘徊，千秋万祀，顾有馀哀。
又齐谢朓郁林王墓铭曰：绿车旖旎，翠蕤奄映，癸贰戏良，临祧弛盛，毁德归桐，弃尊君郑。
又齐海陵王墓志铭曰：景祚云及，多难攸启，载驱軨辖，高辟代邸，西光已谢，东龟又良，龙纛夕俨，葆挽晨锵，风摇草色，月照松光，春秋非我，晓夜何长。
梁简文安成蕃王墓铭曰：许氏犹龙，荀家鸣鹤，岂如宗子，分联华萼，对策云台，观书麟阁，官美登朝，文高入洛，得意琴书，忘言丘壑。
梁任昉抚军桂阳王墓志铭曰：於昭帝绪，擅美前王，绿图丹纪，金简玉筐，世载台鼎，地居鲁卫，沛易且传，楚诗将说，桐圭谁戏，甘棠何憩。
梁沈约丞相长沙宣武王墓志铭曰：山岳镇地，日月丽天，邻几者庶，亚极称贤，瓘瓘哲人，寔惟天纵，德基内美，功成日用，亦既东辕，实拯朝难，迅锋雷骇，霜戈电断，震主必危，功高不赏，哀动上霄，痛铭玄壤，圣武爰发，后耻申冤，大礼空备，幽驾莫援。
陈徐陵司空河东康简王墓志曰：夫圣人至德，天道福谦，大哉尧舜，贻庆长远，明两之盛，中阳纂於豢龙，百世之祀，皇家兆於鸣凤，违有丘於海北，应紫盖於江南，帝系王基，重光累叶，高祖之建天柱，圣［本集圣上有列字。］之补地维，荡荡乎民无得而名焉者也，王资神昴纬，讬曜房灵，体斯孝烈，不由师保，月生之对，曾何用於拟议，日近之言，无阶於等级，封河东王，加侍中，淑貌与金燧相宜，清颜与玉壶同照，授使持节南徐州刺史，武羌旅拒，亭障迁移，漠草非长广之东，湖莱近荆门之北，王常讥庾翼，使白面之非才，深慕曹彰，叹黄鬓之为可，火精不退，奚应善言，冰蛭难消，徒持阴德，薨于沙镇，时年十有七，追赠司空，加鼓吹班剑，谥曰康简王，洛北占坟，河南除道，葭悲烟殿之声，剑动丰城之气，岂惟晋皇宠悼，重琅邪之赠官，魏后高文，制苍舒之哀诔。
【诔】后汉傅龙［按当作毅。］北海王诔曰：永平六年，北海静王薨，於是境内，市不交易，涂无征旅，农不修亩，室无女工，感伤惨怛，若丧厥亲，俯哭后土，仰愬皇旻，於是群英列俊，静思勒铭，惟王勋德，是昭是明，存隆其实，光曜其声，终始之际，於斯为荣，乃作诔曰：览视昔初，若论往代，有国有家，篇籍攸载，贵鲜不骄，满罔不溢，莫能履道，声色以卒，惟王建国，作此蕃弼，抚绥方域，承翼京室，对杨休嘉，光昭其则，温恭朝夕，敦循伊德。
又魏文帝苍舒诔曰：建安十二年，五月甲戌，童子曹苍舒卒，乃作诔曰：於惟淑弟，懿矣纯良，诞丰令质，荷天之光，既哲且仁，爰柔克刚，彼德之容，慈我聿行，宜逢分祚，以永无疆，如何昊天，凋斯俊英，呜呼哀哉，惟人之生，忽若朝露，促促百年，亹亹行暮，矧尔既夭，十三而卒，何辜于天，景命不遂。
魏陈王曹植任城王诔曰：昔二虢佐文，旦奭翼武，於休我王，魏之元辅，将崇懿迹，等号齐鲁，如何奄忽，命不是与，仁者悼没，兼彼殊类，矧我同生，能不憯悴，目想宫墀，心存平素，仿佛魂神，驰情陵墓，凡夫爱命，达者彻名，王虽薨殂，功著丹青，人谁不没，贵有遗声，乃作诔曰：幼有令质，光耀珪璋，孝殊闵氏，义达参商，温温其恭，爰柔克刚，心存建业，王室是匡，矫矫元戎，雷动雨徂，横行燕代，威慴北胡，奔虏无窜，还战高柳，王率壮士，常为军首，宜究长年，永保皇家，如何奄忽，景命不遐，同盟饮泪，百僚咨嗟。
宋谢灵运庐陵王诔曰：事非淮南，而痛深於中雾，迹非任城，而暴甚於仰毒，讬体皇极，衔怨至尽，岂惟有识伤慨，故亦率土凄心，盖出罔己之悲，以陈酸切之事云尔，哀哀君王，终仁且德，在枉无言，即罪有默，曾是忍虐，古来一酷，身微咎累，痛逾酖毒，何斯祸斯，乃怨乃辱，命如可延，人百其赎，矜急景之难留，悼惊波之易沦，自君王之冥漠，历弥稔於此春，聆鸣禽之响谷，视乔木之陵云，咸感节而兴悦，独怀悲而莫申，侯射隼於高墉，赫王典以正刑，服二辜於北犴，致九伐於南荆，发酸痛於仁诏，令宠赠於哀心，布凄楚於帝言，摅绸缪於皇音。
【行状】梁任昉齐竟陵文宣王萧子良行状曰：公道亚生知，照邻几庶，孝始人伦，忠为令德，公实体之，非毁誉所至，天材博赡，学综兼明，至曲台之礼，九师之易，乐分龙赵，诗析齐韩，有一於此，不［《文选》六十不上有罔字。］兼综，昔沛献访对於云台，东平齐声於杨史，淮南取贵於食时，陈思见称於七步，方斯蔑如也，夫家国之道，互为公私，君亲之义，递为隐犯，公一极一致，爱敬同归，亮诚尽规，谋猷弘远矣，他人之善，若己有之，民之不臧，公实贻耻，诱接恂恂，降以颜色，人有不及，内恕诸己，非意相干，每为理屈，任天下之重，体生民之俊，华衮与缊褚同归，山藻与蓬池俱逸，良田广宅，符仲长之言，芒山洛水，协应叟之志，丘园东国，缁铢轩冕，乃依林构宇，傍岩拓架，清猿与壶人争旦，缇幕与素濑交晖，置之虚室，入野何辨，高人何黠，［《文选》作点，蹑屦於锺阿，徵士刘虬，献书於衡岳，赠以真人之服，弘以度外之礼。］
梁沈约齐临川王行状曰：公遵玄源於陵壑，禀黄中之正气，其性逸，其神凝，端华表於弱齿，弘贵著乎将立，云虚景暧，岳秀川渟，兰桂不逾其质，珪璋未究其美，幼而悦学，业茂从师，洽贯书场，该纬文圃，清晖秘誉，烛野光朝。
梁裴子野司空安城康王行状，公降七纬之祯灵，五行之正性，珪璋博达，清明在躬，学无常师，希风乎孔甫，几神殆庶，谅亚迹乎颜生，悦礼敦诗，方昔人而有裕，既明且哲，体大雅而弗渝，若乃慈明外朗，淑德内润，夏侯玉树之谈，卫玠璧人之目。又授使持节郢州刺史，公四居方岳，政刑克举，仁恕以怀君子，刑宪以肃小人，莅烦以简，居难则易，霈如时雨，芬若兰荪，所去见思，所居称治，遘疾薨竟陵之石梵，时年四十四，皇上震天伦之悼，庶僚怀人百之感，诏赠司空常侍，王如故，礼也，自巴濮以东，郾邓以北，方舟连骑，赴者如云，昔王薨及葬，仁禽有践境之识，羊祜云亡，市人有罢归之恸，若公恩结三楚，亦异世一时之，［疑当作亦异世之一时。］公幼无择言，长无择行，立功以庇物，执德以居宗，重以道性虚闲，居处冲约，终日清静，如布素焉。
◇相国
汉书百官表曰：相国，秦官，金印紫绶，掌丞天子，助理万机。
《汉书》曰：萧何，沛人，陈豨反，上自将，闻吕后用何计诛韩信，拜何相国，益封五千户，卒五百人为卫，众人皆贺，召平独吊，召平者，故秦东陵侯，秦破，为布衣，种瓜长安城东，平谓何曰：祸自此始也，何乃让封，悉以家财佐军，上喜。
又曰：曹参闻萧何薨，告舍人，趣治装，吾将入相，使者果召参，参为相，日夜饮酒，宾客见参不事，皆欲有言，至者参辄饮以酒，醉而后去，终莫得说，相舍后园近吏舍，吏舍日饮歌呼，从吏患之，请参游后园，幸相国召案，乃反张坐饮，歌呼与相和，参见人细过，专掩匿之，百官偕叹。
《独断》曰：相国自萧何以后，殆非复人臣之位。
齐职仪曰：相国，绿绶，衮冕服，汤以伊尹为左相，仲虺为右相，高宗得说，因立为相，魏襄王以公孙衍为相国，赵孝成王以廉颇为相国。
【诔】晋成公绥魏相国舞阳宣文侯司马公诔曰：应期降命，笃生我公，九德聿修，百行兼通，文皇践位，龙飞天衢，协赞大命，启迪灵符，光我圣主，齐德有虞，受兹介祉，封国建畿，入总纳言，敷化衡机，出登上将，奋武明威，皇舆省方，作镇于许，旌旗既反，抚戎荆楚，巴蜀作寇，侵我边疆，乃眷西顾，董统雍凉，丹麾所指，莫之敢抗，仁济宇内，威慑外荒，流惠陕西，齐美甘棠，加命九锡，尊位相国，比王齐鲁，以崇厥德。
◇丞相
应劭《风俗通》曰：丞者，承也，相者，助也。
《史记》曰：秦武王置二丞相，甘茂为左丞相，樗里疾为右丞相。又，韦丞相贤者，鲁人，以读书术为吏，至大鸿胪，有相工相之，当至丞相，有男四人，使相之，至第二子，名玄成，相工曰：此子贵，当封侯，丞相曰：我今为丞相，有长子，是安从得之，后竟为丞相。
又，匡衡为御史大夫，岁馀，韦丞相死，代为丞相，封乐安侯，十年之间，不出长安城门，而至丞相。
《汉书》：百官表曰：丞相秦官，金印紫绶，掌丞天子，助治万机，秦有左右，高帝即位，置丞相。
又，陈平，武阳人，周勃，沛人，帝即位，以平为丞相，平曰：臣功不如勃，於是以勃为右丞相，以平为左丞相，帝问勃曰：岁决狱钱穀出入几何，勃不知，汗出洽背，上问平，平曰：有主者，上曰：主者谁，平曰：决狱责廷尉，钱穀责治粟内史，上曰：君所主何事，平曰：臣主上佐天子，理阴阳，调四时，下遂万物之宜，镇抚四夷，上曰：善。
又曰：公孙弘，淄川人，武帝以弘为丞相，丞相常以列侯为之，唯弘无爵，诏封平津乡侯，六百五十户，丞相封自弘始也，弘食一肉脱粟饭，故人宾客仰衣食，家无馀财。
又曰：蔡义，河内人，诏求能为韩诗者，徵义，上疏，臣行能无比，容貌不及众，而不弃人伦者，以闻道於先师，自讬於经术，原赐清间之燕，以诗授昭帝，为丞相，短小无须眉，貌似老妪，行步俯偻，常两吏扶夹，乃能行。
又曰：王商为丞相，有威重，长八尺馀，单于来朝，引见，商坐未央庭中，单于前拜谒商，商起，离席与言，单于仰视商貌，大畏之，迁延却退，天子闻之，叹曰：此真汉相也。
汉杂事曰：田蚡为丞相，中二千石拜谒，蚡不为礼，汲黯为主爵都尉，见蚡，未尝拜，揖之而已。
《汉旧仪》曰：丞相车两黑轓，骑者戈绛，掾吏见礼如师弟子，白录不拜朝，示不臣也，听事閤曰黄閤。
又曰：有天地大变，天下大过，皇帝使侍中持节，乘四白马，赐上尊酒十斛，牛一头，策告殃咎，使者去，半道，丞相病，上追使者还，未白事，尚书以丞相不［《太平御览》二百零四不下有起病闻，若丞相不七字，此脱。］胜任，使者策书，驾骆马，即时布衣，步出府，免为庶人，丞相有他过，使者奉策书，驾骓騩马，即时步出府，乘栈车壮［御览作牝。］马，赐归田里思过。
应劭《汉官仪》曰：丞相有疾，御史大夫三日一问起居，百僚亦然，朝廷遣中使太医高手，膳羞骆驿，及瘳视事，尚书令若光禄大夫赐以养牛，上尊酒。
《物理论》曰：高祖定天下，置丞相，以统文德，立大司马，以整武事，为二府焉。
【箴】晋陆机丞相箴曰：夫导民在简，为政以仁，仁实生爱，简亦易遵，罔疏下睦，禁密巧繁，深文碎教，伊何能存，故人不可以不审，任不可以不忠，舍贤昵谗，则丧尔邦，且偏见则昧，专听悔疑，耳目之用，亦各有期，夫岂不察，而惟墙隔之，矜已任智，是蔽是欺，德无远而不复，恶何適而不追，存亡日鉴，成败代陈，人咸知镜其貌，而莫能照其身。
【碑】晋袁宏丞相桓温碑铭曰：文武开业，尚父定王佐之契，宗周不竞，桓公弘九伐之勋，脱履於必济之功，忘怀於屈伸之会，高氏出乎生民，公亮坦於万物，遂复改谋回虑，策马武关，总辔丹扸之涂，扬鞭终南之岭，兵交则战无全敌，劝义则襁负云集，徒以悬军轻进，因蓄靡储，而銶狼惧殪，保固窟穴，乃方轨回辕，反师凯入，虽奇功大勋，未捷於一朝，而宏谟神略，义高於天下，公惟秀杰英特，奇姿表於弱冠，俊神朗鉴，明统备於成德，巾褐衡门，风流推其高致，忘己应务，天下谢其勋业，辅相两仪，而通运之功必周，虚中容长，而方圆之才咸得，道济而不有，处泰而逾约，可谓固天特纵，生民之杰者也，铭曰：美尽黄裳，道畅伊吕，哲人应运，命世作辅，卓卓英风，略略宏宇，亮心高列，俊神间举，忘己济物，抚化翼世，河洛澄流，华梁卷翳，俾我仁公，弘道作镜，如何不吊，云峦落映。
又晋孙绰丞相王导碑文，公胄兴姬文，氏由王乔，玄圣陶化以启源，灵仙延祉以分流，贤俊相承，世冠海岱，二仪交泰，妙气发晖，醇曜所锺，公寔应之，玄性合平，道旨冲一，体之自然，柔畅协乎春风，温而侔於冬日，信人伦之水镜，道德之标准也，惠怀之际，运在大过，皇德不建，神辔再绝，獫狁孔炽，凶类猋起，公见机而作，超然玄悟，遂扶翼蕃王，室协东岳，弘大顺以一群后之望，仗王道以应天人之会，于时乾维肇振，创制理物，中宗拱己，雅仗贤相，尚父之任，具瞻在公，存烹鲜之义，殉易简之政，大略宏规，卓然可述，公雅好谈咏，恂然善诱，虽管综时务，一日万机，夷心以延白屋之士，虚己以招岩穴之俊，逍遥放意，不峻仪轨，公执国之钧，三十馀载，时难世故，备经之矣，夷险理乱，常保元吉，匪躬而身全，遗功而勋举，非夫领鉴玄达，百炼不渝，孰能莫忤於世，而动与理会者哉。
梁简文帝长沙宣武王北凉州庙碑文曰：黄曲仁［按黄疑当作神，曲仁二字当作农，神农九井，见荆州记。］之祀，九井尚惭，沫水之堂，七壁犹在，岂非德含体气，神降空桑，烝民仰其立功，太上怀其贵德，公讳，兰陵人，皇帝之长兄也，命世降灵，峻极开著，宗百川而成海，倍万俊而为英，为南梁北秦二州刺史，华阳陵黑水，［句有讹误。］改号难堪，加以岳牧迁回，军民徙散，同高阙以为塞，象玉门而置关，三尉寝谋，六屯罢业，功同疏勒之守备，甚即墨之坚围，公临危制变，殷如敌国，是以六角摧锋，两贤衅鼓，指捴则破勍敌，叱咤而静边尘，公德应大贤，照惟殆庶，如锺资叩，似铎发声，含朝阳於千仞，散风行於万顷，神武所向，士卒忘水火之难，单醪所驱，小大一死生之志，微管之风，馀芳无绝，人畏其神，德音不泯，梁秦二州刺史宜封侯条，刺举汉阳，亲睹遗爱，有表请立碑置庙，天子许焉，反宇飞风，伏槛含日，参差丹桂，周流紫房，躨跜刻兽，下临网户，菡萏荷华，傍连屈屋，庶使边韶所立之名，岂称高於陈郡，袁逢所勒之字，非独擅於华阳，乃为赞曰：帝图开道，皇源配天，功书绿字，事烛青编，天汉之阳，黑水惟梁，如仁永播，流咏宁忘，扶风高碣，召伯甘棠，馀芳无泯，望古可方，构斯象室，循兹洞房，琉璃照户，璧玉开堂，秋条下叶，春卉含芳，九微夜火，百味朝浆。
又丞相长沙宣武王碑曰：金表龙符，绿地龟图，且称瑞汉，寔曰开虞，於昭帝绪，蝉联厥初，有微玄冰，亦作司徒，重檐偃蹇，曲注逶迤，重栌凤翥，桂栋莲披，文檀晚丽，采节晨辉，春藤络户，寒菊临池，惟馨惟德，无绝於斯。
梁沈约齐丞相豫章文宪王碑曰：世载冠冕之晖，家开配天之业，洪源迈於委水，云峰冠於削成，公自天攸纵，非待河岳，道亚生知，德备藏往，摩赤霄而理翰，望阊阖以上驰，回风飚於襟袖，宅山川於怀抱，爰初弱冠，藏器俟时，康庄广辟，饰礼贤之馆，杞梓备收，罄滋兰之畹，既驾朱骖。又敷衮职，升降轩陛，率由孝敬，谦以备物，贵以在身，再握励己，三吐忘倦，公德惟民望，位冠朝首，仪表瑰雄，风神秀杰，每至三元首旦，华裔在庭，执玉端闱，冠冕百辟，外夷震耸，犹单于之惧王商，群后瞻慕，若众星之俯日月，虽复以周公之亲，居周公之任，道格皇天，光被四海，而小善靡失，輶德必从，譬由畎澮匪让，所以淼致江河，土壤同归，故能郁成嵩岱，保翼三善，弘正九伐，铭彼太常，悬诸日月，铭曰：大德风迈，其美云从，事贵愈贬，礼峻弥恭，且有厚命，车服以庸，羽仪列辟，冠冕群龙，周实多祐，汉有馀庆，弈弈皇族，於斯为盛，公之绥之，终和且敬，是惟宗国，庶邦作咏。
梁任昉丞相长沙宣武王碑曰：玉映蓝田，金铉之望已集，木秀邓林，轮辕之用先表，值戎寇贪惏，羁縻失道，凭凌雉堞，逼迫濠湟，都护之威既弛，副尉之策已谢，斧松晨析，易子朝餐，乞师援绝，飞书路阻，公内定不战之奇，外骋必胜之略，神功倏忽，有同拾遗，南下牧马，既寝折胶之术，北遯燕然，将空漠南之地，加以广平简惠，信赏必罚，增赀就赋，夷歌成章。
【诔】晋陆机吴丞相江陵侯陆公诔曰：根条伊何，苗黄裔舜，长发有祥，贻我作胤，刘王负险，寇我西邻，公侯赫怒，干戈启陈，金钺镜日，云旗降文，元玉陨难，鲸鲵坠鳞，戎汉时殪，方城清尘。
◇冢宰
仲长统《昌言》曰：冢宰，尧官也。
《尚书》曰：冢宰掌邦治，统百官，均四海。
《周官》曰：太宰之职，掌建邦之六典，以佐王治邦国，一曰治典，以经邦国，以治官府，以纪万民，二曰教典，以安邦国，以教官府，以扰万民，三曰礼典，以和邦国，以统百官，以谐万民，四曰政典，以平邦国，以正百官，以均万民，五曰刑典，以诘邦国，以刑百官，以纠万民，六曰事典，以富邦国，以任百官，以生万民。
王隐《晋书》曰：武帝时，太傅领司徒何曾，屡上书逊位，诏以司徒所掌烦务，不可以久劳耆艾，其进位太宰，朝会乘舆，剑履上殿，如汉萧何魏锺繇故事。
晋公卿礼族［《太平御览》二百零六作秩。］曰：安平王孚朗陵公何曾汝南王亮，皆为太宰，齐职仪曰：太宰品第一，金章紫绶，佩山玄玉，尧命羲和，使主其阴阳之职，羲伯司天官也，后稷伏事虞夏，敬事民时，尊稷为天官，夏衰，稷后不窋失官，由是废官，殷以其官为冢宰，周公在丰，为太宰，召公又居之，秦汉魏无此职，晋武以从祖安平王孚为太宰，始置其官，安平薨省，咸宁四年又置，或谓本太师之职，避景帝讳，改为太宰，太宰周之卿位，晋武依周置职，以尊安平，非避讳也，后元兴中，恭帝为太宰，桓玄都督中外，博士徐豁议，太宰非武官，不应敬都督，从豁议。
【碑】晋孙绰太宰郄鉴碑文曰：公盖黄帝之苗裔，氏族所由，皆纪於祖御史大夫之碑矣，灵和诞授，载育公侯，至德硕量，天实挺之，琅邪王应天启之运，阐中兴之道，思延英贤，以匡王业，乃假兖州刺史金章，仍割玄钺载饰，于时羯寇凶炽，群逆猋起，公奋其忠勇，精贯白日，信顺为甲胄，大节为城池，故能摧却凶寇，全身济功，惟公德器纯固，体识深弘，敦尚衡门，则服膺曾闵，毗亮皇极，则宪章元凯，笃诚简于帝心，明允著于莅政，信锺山之珪璧，岁寒之灵木者也，摛藻风云，策名帝录，肇皆方尺，遂隆台岳，王室未休，吾何以豫，兴言再慨，思康天步，将俾皇化，归之大素，彼苍者天，曾不遐祚，哲人其萎，民斯攸慕，嗟尔后昆，式瞻宏度。
齐王俭太宰褚彦回碑文曰：夫太上立德，其次立功，此谓之不朽，所以子产云亡，宣尼泣其遗爱，隋武既没，赵文怀其馀风，乃祖太傅，德合当时，行庇州壤，深识臧否，不以毁誉形言，亮采王室，每怀冲虚之道，可谓婉而成章，志而晦者矣，公禀川岳之灵晖，含珪璋而挺曜，和顺内凝，英华外发，神茂初学，业隆弱冠，是以仁经义纬，敦穆於闺庭，金声玉振，寥亮於区宇，孝敬淳深，率由斯至，尽欢朝夕，人无间言，逍遥乎文雅之囿，翱翔乎礼乐之圃，风仪与秋月齐明，音徽与春云等润，既而齐德龙兴，顺皇高禅，深达先天之运，匡赞奉时之业，亦犹稷契之臣虞夏，荀裴之奉魏晋，今之尚书，古之冢宰，虽秩轻於衮司，而任隆於百辟，暂遂冲旨，改授朝端，迩无异言，远无异望，执五礼以正民，简八刑而罕用，故能聘绩康衢，延慈哲后，仰南风之高咏，餐东野之秘实，雅议於听政之晨，披文於宴私之夕，参以酒德，间以琴心，暧有馀晖，遥然流想，君垂冬日之温，臣尽秋霜之戒，肃肃焉，穆穆焉，於是见君亲之同致，在三之如一，铭曰：永言必孝，用心则友，仁洽兼济，爱深善诱，睹海齐星，登岳均厚，五臣兹六，八元斯九，率礼蹈谦，谅实身幹，迹屈朱轩，志隆衡馆，眇眇玄宗，萋萋辞翰，义既水流，文亦雾散。
【诔】晋潘岳太宰鲁武公诔曰：昂昂公侯，实天诞育，八元斯九，五臣兹六，揜讨逆节，折冲［原讹衡，据冯校本改。］江湖，走钦擒俭，枭诞弊吴，公于出征，爰整其旅，垒未越郊，麾不及举，秦凉获乂，西戎即叙，他人之贤，譬彼丘陵，邈矣公侯，如日之昇，泰山其颓，寝疾不兴，遐迩曷仰，社稷焉凭，生则荣易，终哀实难，靡不春华，鲜克岁寒，於呼公陨，率土含酸，赵丧望诸，列国同伤，秦亡蹇叔，舂者不相，桃李不言，下自成行，德之休明，没能弥彰。
【表】后魏温子昇上党王穆让太宰表曰：臣闻策蹇长途，终惭一日之致，悬缕层台，讵任千钧之重，固知才弱不可自彊，力微难以企及，智小谋大，恐贻折足之忧，才轻任重，惧有绝膑之悔，既虑铄金，固陈匪石。
