<strong>衣冠貂蝉玦珮巾帽衣裳袍裙襦裘带</strong>
◇衣冠
《墨子》曰：昔齐桓公，高冠博带，以治其国，楚庄王鲜冠组缨，绛衣博袍，以治其国。
《庄子》曰：曾子居卫，正冠而缨绝，敛襟而肘见。
《楚辞》曰：余幼好此奇服兮，年既老而不衰，带长铗之陆离兮，冠青云之崔嵬。
《汉书》曰：终军上书，请受大冠长缨，以羁南越王而致之阙下，乃使越王，越王请举国内属。
又曰：秦狱法吏，冠柱后惠文冠，及张敞弟武为梁相，敞遣使送之曰：何以治梁，武曰：驭黠马，利其冲［《初学记》二十六，《太平御览》六百八十五作衔。］策，当以柱后惠文蝉［御览作弹。］治之尔，［惠，蝉也，冠细如蝉翅，今御史冠。］
刘向别录曰：鹖冠子常居深山，以鹖为冠，故号鹖冠子。
《汉武内传》曰：上元夫人，戴九星灵芝夜光之冠。
胡广说曰：赵武灵王效胡服，以珰饰首，前摇貂尾，秦灭赵，以其君冠赐近臣，建武时，匈奴内属，世祖赐南单于常侍惠文冠。
《东观汉记》曰：杨赐患罢，居无何，拜太常，诏赐所服冠帻绶带。
又曰：武冠俗谓之大冠。
【诗】晋陆机赠潘正叔诗曰：过蒙时来运，与尔游承华，执笏崇贤内，振缨曾城阿。
晋郭璞诗曰：杞梓生南荆，奇才应世出，擢颖盖汉阳，鸿声骇皇室，遂应四科运，朱衣耀玉质。
【表】魏武帝让还司空印绶表曰：臣文非师尹之佐，武非折冲之任，遭天之幸，干窃重授，内踵伯禽司空之职，外承吕尚膺扬之事，斗筲处之，民其瞻观，水土不平，奸宄未静，臣常媿辱，忧为国累，臣无智勇，以助万一，夙夜惭惧，若集冰火，未知何地，可以陨越。
梁江淹为齐王谢冕旒诸法服表曰：轩冕云跸，既非常之饰，宫悬玉戚，乃配天之礼，昔大启营丘，未脩树羽之赏，光宅曲阜，始兼龙旂之贵，况臣道狭庆隆，身薄器尊，粉绣争晖，藻火竞曜。
【启】梁陆倕为息缵谢敕赐朝服启曰：玄冕素带，出自禁财，朱绂青緺，降於皇府，辉烛邻党，震耀街衢，姻族移听，朋侪改瞩，非臣璅弱，所能陈报。
◇貂蝉
应劭《汉官仪》曰：侍中左蝉右貂，金取坚刚，百陶不耗，蝉居高食絜，目在腋下，豹内劲悍而外温润。
【赋】隋江总华貂赋曰：领军新安殿下，以副貂乘锡，仰铭恩泽，谨题小赋，贵丰貂於挹娄，饰惠文而见求，标侍臣之密设，曜毛彩之温柔，拜文〈媲 女改木 〉而影度，陪武帐而香浮，随玉珩之近远，共金珰之去留，仰太山之千仞，开谷中之鄙吝，撤君子之宝饰，荣小人之蓬鬓，蔑置醴之殊私，夸赐田之薄润，顾朽拙之微躬，早游艺而不工，逢河间之好古，自隗始而恩隆，谅维鹈之有媿，庶怀音而克终。
【启】梁元帝谢东宫赉貂蝉启曰：挹娄之毳，曲降鸿恩，丽水之珍，复蒙殊奖，东平紫貂之赐，非闻暖嵒，中山黄金之赐，岂曰附蝉，坐变仲宣之容，增晖允南之貌。
◇玦珮
《世本》曰：舜时，西王母献白环及玦。
《楚辞》曰：损［《初学记》二十六作捐。］余玦兮江中，遗予珮兮澧浦。
又曰：虚［《太平御览》六百九十二作云。］衣兮披披，玉珮兮陆离。
《孔丛子》曰：子产死，郑人丈夫舍玦珮，妇人舍珠玉。
《说苑》曰：经侯过魏太子，左带玉具剑，右带环珮，左光照右，右光照左，太子不视。又不问，经侯曰：魏国亦有宝乎，太子曰：主信臣忠，百姓戴之，此魏之宝也，经侯解剑珮委之，趋而出，上车去，太子使骑操剑珮与侯曰：此寒不可衣，饥不可食，无遗我贼也。
《典略》曰：孔子返卫，卫夫人南子，使人谓之曰：四方君子之来者，必见寡小君，孔子不得已见之，夫人在锦帷中，孔子北面稽首，夫人自帷中再拜，环珮之声璆然。
晋公卿礼秩曰：特进珮水苍玉，尚书令仆射中书监令，皆佩水苍玉。
【赋】魏文帝玉玦赋曰：有昆山之妙璞，产曾城之峻崖，嗽丹水之炎波，荫瑶树之玄枝，包黄中之纯气，抱虚静而无为，应九德之淑懿，体五材之表仪。
【铭】后汉崔瑗遗葛龚珮铭曰：禹汤罪己，仲尼多诲，盘盂有铭，几杖有诫，天为刚德，犹不干时，君子妄怒，厥亦生灾，晋厉好虐，栾书作乱，荀瑶峻戾，韩魏致难，慷恺愤激，动肠伤气，久生百疾，历年不遂，俯览斯珮，柔韦是贵。
【启】梁简文帝谢敕赐玉珮启曰：昉田丽彩，槐水镂文，饰以金阙之珠，制以鲁班之巧，故以裾端照色，影外生光，恩发内府，猥垂霑赐，臣方温谢德，比振惭声。
【书】魏文帝与锺繇书曰：南阳宋惠叔，称君侯昔有美玦，闻之惊喜，笑与抃会，当自白书，恐传言未审，是以令舍弟子建，因荀仲茂，时从容喻鄙旨，乃不忽遗，邺骑既到，宝玦初至，捧匣跪发，五内震骇，绳穷匣开，烂然满目，猥以蒙鄙之姿，得观希世之宝，不烦一介之使，不损连城之价，既有秦昭章台之观，而无蔺生诡夺之诳，嘉贶益腆，敢不钦承。
◇巾帽
《魏略》曰：夫馀国以金银饰帽。
又曰：管宁在家，恒著皂帽。
又曰：裴潜为代郡太守，抚之以静，单于脱帽稽颡。
郭林宗别传曰：林宗常行陈梁之间，遇雨，故其巾一角霑而折，二国学士著巾，莫不折其角，云作林宗巾，其见仪则如此。
《语林》曰：诸葛武侯与宣皇，在渭滨，将战，宣皇戎服莅事，使人视武侯，乘素舆，葛巾毛扇，指麾三军，皆随其进止，宣皇闻而叹曰：可谓名士矣。
沈约《宋书》曰：陶潜在家，郡将侯潜，值其酒熟，取头上葛巾漉酒，漉酒毕，复还著之。
【启】陈周弘正谢敕赉乌纱帽等启曰：虽复魏宣二端，岂能比今兹赐，广微四缝，未足方其华饰，既受非望之恩，方贻匪服之诮。
◇衣裳
《毛诗》曰：掺掺女手，可以缝裳。
《楚辞》曰：制芰荷以为衣，集芙蓉以为裳。
《汉书》曰：邓通以擢船为黄头郎，［施其黄髦於舡头，因以其名其郎曰黄头也。］文帝梦上天不能，有一黄头郎推之，顾见其衣后穿，觉而以梦中阴自求推者郎，见邓通衣，其后穿，是梦中所见，因而甚见幸。
魏书曰：文帝诏与朝臣云，三世长者知被服，五世长者知饮食，此言被服饮食难晓也，夫珍玩必中国，总［全三国文六总上有夏则缣三字。］绡繐，其白如雪，罗纨绮縠，未闻衣布服葛也。
又曰：甄皇后生，每寝，家中人仿佛见如有人持玉衣覆其上者。
《魏志》曰：文帝欲徙冀州一十万户实河内，侍中辛毗谏，帝怒，起入内，毗随而引帝裾，帝奋衣不回，良久，帝乃出曰：怪卿持我何太急。
《吴书》曰：顾悌每得父书，洒扫正衣服拜跪。
王隐《晋书》曰：董威辇，每得残碎缯，辄结以为衣，号曰百结。
【诗】魏曹毗夜听捣衣诗曰：寒兴御纨素，佳人治衣襟，冬夜清且永，皓月照堂阴，纤手叠轻素，朗杵叩鸣碪，清风流繁节，回飚洒微吟，嗟此嘉运速，悼彼幽滞心，二物感余怀，岂但声与音。
宋谢惠连捣衣诗曰：衡纪无淹度，晷运倏如催，白露滋园菊，秋风落庭槐，肃肃莎鸡羽，冽冽寒覅啼，夕阴结空幕，宵月皓空闺，美人戒裳服，端饰相招携，簪玉出北房，鸣金步南阶，檐高碪响发，楹长杵声哀，微芳发两袖，轻汙染双题。
梁柳惲捣衣诗曰：孤衾引思绪，独枕怅忧端，深庭秋草绿，高门白露寒，思君起清夜，促柱奏幽兰，不怨飞蓬苦，徒伤蕙草残，行役滞风波，游人淹不归，亭皋木叶下，陇首秋蓬飞，鹤鸣劳永叹，采绿伤时暮，念君方远游，贱妾理纨素，秋风吹渌潭，明月悬高树，轩高夕杵散，气爽夜碪鸣，瑶华随步响，幽兰逐袂生。
梁刘孝威赋得香出衣诗曰：香出衣，步近气逾飞，博山登高用邺锦，含情动靥比洛妃，香缨麝带逢金缕，琼花玉胜缀珠徽，苏合故年微恨歇，都梁路远恐非新，犹贤汉君芳十里，尚笑荀令止三旬。
周庾信夜听捣衣诗曰：秋夜捣衣声，飞度长门城，今夜长门月，应如昼日明，小鬟宜粟缜，圆要韵织成，秋碪调急节，乱杵变新声，石燥砧逾响，桐虚杵绝鸣，鸣石出华阴，虚桐采凤林，北堂细腰杵，南市女郎砧，并结连支缕，双穿长命针，倡楼惊别怨，征客动愁心。
又曰：捣衣明月下，静夜秋风飘，锦石平砧面，莲房接杵腰，急节迎秋韵，新声入手调，寒衣须及早，将寄霍嫖姚。
梁费昶华光省中夜听城外捣衣诗曰：阖闾下重关，丹墀吐明月，秋气城中冷，秋砧城外发，浮声绕雀台，飘响度龙阙，宛转何藏摧，当从上路来，藏摧方未已，定自乘轩里，乘轩尽世家，佳丽似朝霞，员珰耳上照，方绣领间斜，衣燻百和屑，鬓插九枝花，昨暮庭槐落，今朝罗绮薄，拂席卷鸳鸯，开缊舒龟鹄，金波正容与，玉步依砧杵，红袖往还萦，素腕参差举，徒闻不得见，独夜空愁伫。
梁王僧孺咏捣衣诗曰：足伤金管遽，多怆缇光促，露团池上紫，风飘庭里绿，散度广陵音，［参鹿憾，○明本作测。］写渔阳曲，别鹄悲不已，离鸾断还续，尺素在鱼肠，寸心凭雁足。
【启】梁庾肩吾谢东宫赉内人春衣启曰：阶边细草，犹推綟叶之光，户前桃树，反讶蓝花之色，遂得裾飞合燕，领斗分鸾，试顾采薪，皆成留客。
◇袍
《史记》曰：秦相范睢，与魏人须贾有隙，及贾使秦，睢自称张禄先生，往诣贾。贾见其寒，取一綈袍以赐之，及睢数贾罪，曰：尔得不死者，以綈袍恋恋，有故人之意也。
《汉武内传》曰：上元夫人降武帝，服赤霜袍，云采乱色，非锦非绣，不可得名。
袁山松《后汉书》曰：灵帝欲羊续为太尉，时拜三公者，输东园礼钱千万，令中使督之，续乃坐使者於单席，举缊袍以示之，臣之所资，唯斯而已，故不登公位。
【赋】隋江总山水纳袍赋曰：皇储监国馀辰，劳谦终宴，有令以纳袍降赐，何以奉扬恩德，因题此赋，滥时来之宠沐，振长缨以祗肃，奉性与之文章，侍相娱之丝竹，解女萝之山带，佩流霞之羽服，裁缝则万壑萦体，针缕则千岩映目，图岛屿之削成，写沦涟之径复，埒符采於雕焕，并芬芳於兰菊，悯四选之徂迁，轸百虑之回邅，霜飞空而浸雾，雁照月而猜弦，听风锺之易近，对冰霤之疏悬，若董衣之百结，同卫服之十年，嗟班鬓之已飒，愧冶袖之为妍，谢衔珠之有报，荷坠屦之无捐。
【笺】晋刘谧之与天公笺曰：体战身噤，脱衣冻坐，赖公借袍，南越送火。
【启】陈周弘正谢东宫赐縠袍启曰：或俦名丽辞，等质轻雾，或色华少海，用宝丛台，或粲彼三英，缝兹五緎，品颁岁袭，绿夺春耕，蒿席可充，缊袍易足。
◇裙襦
《汉书》曰：班伯容貌甚丽，诵说有法，时上方向文学，郑宽中张禹等，朝夕入说尚书《论语》：於金华殿中，诏伯受焉，数年，金华之业绝，班出与王许子弟为群，在於绮纨襦袴之中，非其好也。
《东观汉记》曰：梁鸿乡皇［东观汉记作里。］孟氏女，容貌丑而有节操，多求之，不肯，父母问其所欲，曰：得贤婿如梁鸿者，鸿闻之，乃求之，女布襦裾，鸿曰：此真梁鸿妻也。
《汉书》曰：廉范为蜀郡太守，百姓歌之曰：廉叔度，来何暮，昔日无襦今五袴。
【启】梁沈约谢齐竟陵王赉母赫国云气黄绫裙襦启曰：窃以积丝成采，散茧腾花，巧擅易水之间，价贵丛台之下，民受禄为养，霑荷弥深，圣恩曲渐，自叶流根，複袖缊裾，岂伊恒饰，荣新之宠，固难轻报。
梁任孝恭谢裙襦启曰：加以庭阙桑麻，室空机杼，床无暖席，桁靡悬衣，值蓬卷北郊，雁飞南浦，雪闇河阴，冰生海岸，而绳带屡尽，苦风霜之切，弊履恒穿，践泥沙之冻，自怜袖短，虽内手而犹寒，每恨衣轻，徒敛襟而弥怆。
◇裘
《墨子》曰：江河之水，非一水之源，千镒之裘，非一狐之白。
《战国策》曰：苏秦说秦王书，十二上而说不行，黑貂之裘弊。
又曰：齐襄王立，田单相之，过鲁，有老人涉淄而寒，出而不行，坐沙中，单见其寒，解裘而衣之，襄王曰：田单之惠施，欲以取我国乎，有贯珠者，襄王呼而问之，对曰：王不如因赏，下令曰：寡人忧人之寒，单解裘而衣之，称寡人之意焉。
《说苑》曰：千金之裘，非一狐之皮也，廊庙之榱，非一木之枝也，王法非一士之知也。
晋咸宁《起居注》曰：大医司马程据，上雉头裘一领，诏据，此裘非常衣服，消费功用，其於殿前烧之，敕外内有造异服，依礼治罪。
《十洲记》曰：汉武帝天汉三年，西国王献吉光毛裘，裘色黄，盖神马之类，入水经日不沉，入火不燋，帝厚谢使者。
《东观汉记》曰：东平王苍来朝，章帝以王触寒涉道，赐王乘舆貂裘。
【启】齐王融谢敕赐御裘等启曰：云衣降授，仙裾曲委，荣振素里，泽骇蓬心，昔汉帝解裘，不独前宠，曹王褫带，复降今恩。
又谢竟陵王赐纳裘启曰：降饰自尊，垂荣及贱，玄玉不纯，曾波夺采，南陆方永，北风日壮，无衣无褐，发念圣衷，而挟纊之问每流，解裘之赐偏委。
梁简文帝谢东宫赐裘启曰：物华雉毳，名高燕羽，才惭齐相，愧白狐之饰，德谢汉蕃，均黑貂之赐，地卷朔风，庭流花雪，故以裾生惠气，袖起阳春。
◇带
《穆天子传》曰：天子征至赤乌之人，赤乌氏先，出自宗周，乃赐贝带五十具。
《战国策》曰：鲁仲连谓田单曰：将军东有夜邑之奉，西有淄上之娱，黄金横带，而骋乎淄渑之间，有生之［二字原脱，据冯校本补。］乐，无死之心，所以不胜狄也。
《史记》曰：帝遗匈奴黄金饰贝带一具。
《魏略》曰：疏勒王献大秦赤石带一枚。
《吴书》曰：陆逊破曹休，帝脱御金带以赐逊。又亲以带之。
《吴录》曰：钩落者，革带也，世名为钩落带。
【启】梁刘孝仪谢晋安王赐银装丝带启曰：雕镂新奇，织制精絜，越中玉女，不得关思，上方名匠，莫能议巧，人情骇观，如见买臣之绶，望貌移姿，似逢子训之术。
