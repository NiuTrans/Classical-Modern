<strong>门楼橹观堂城馆</strong>
◇门
《释名》曰：门，扪也，在外为扪，幕障卫也。
《尔雅》曰：閍谓之门，正门谓之应门。
《易》曰：重门击柝，以待暴客。
《周官》曰：掌舍，掌王会同之舍，设梐枑再重，设车宫辕门，为坛壝宫棘门，为帷宫，设旌门，无宫则供人门。
《毛诗》曰：衡门之下，可以栖迟。
又曰：乃立皋门，皋门有闶，乃立应门，应门锵锵。
《诗义问》曰：横一木作门，而上无屋，谓之衡门。
《左传》曰：楚子囊郑子耳，围于桐门。
又曰：王叔之宰曰：荜门圭窦之人，而皆凌其上，其难为上矣。
又曰：郑大水，龙斗于时门之外。
鲁连子曰：先生见孟尝君於杏唐之门。
《楚辞》曰：望长楸而太息，涕淫淫其若霰，过夏首而西浮，顾龙门而不见。
《越绝书》曰：楚门，春申君时造，楚人从入，故号楚门。
《史记》曰：金马门者，宦者署门也，门傍有铜马，故谓之曰金马门。
《贾谊书》曰：天子宫门曰司马门。
又曰：高帝瓜分天下，以王有功之臣，择良日，立诸侯洛阳上东门之外。
《说苑》曰：于公筑治庐舍，谓匠人曰：为我高门，我治狱未尝有冤，后世必有封侯者，令容高盖驷马，及后果封为西平侯。
《汉书》曰：元帝为太子，谨慎，初居桂宫，上急召太子，出龙楼门，不敢绝驰道。
又曰：太液池南有璧门。
又曰：陈平家贫，以席为门，然门外多长者车辙。
《吴越春秋》曰：子胥为吴造大城，陵门八，象天八风，水门八，法地八窗。
范晔《后汉书》曰：孔融云，郑君里门，四方所由观礼，其广令容高车结驷，名为通德门。
汉宫殿名曰：长安有宣平门覆盎门万秋门横门东都门宣德门元成门青绮门章义门仁寿门〈石巽〉［《太平御览》一百八十三作慈。］石门。
魏书曰：文帝初在东宫，集诸儒，於朝肃城［《太平御览》六百十五作成。］门内，讲论大义，侃侃无倦。
古今地名曰：河南有鼎门，九鼎所定。
《华阳国志》曰：蜀城十里，有升迁桥，送客观，司马相如初入长安，题其门曰：不乘赤车驷马，不过汝下。
吴地记曰：阊阖门者，吴王阖闾所作也，名为阊阖门，高楼阁道，后由此出伐楚，改曰破楚门。
《世说》曰：杨脩为魏武主簿，作相国门，始构榱桷，魏武自看，使人题门作活字，便去，杨脩见，即令坏之，既竟，曰：门中活阔字，王嫌门大也。
【铭】后汉李尤门铭曰：门之设张，为宅表会，纳善闭邪，击柝防害。
又中东门铭曰：中东处仲，月值当昴，仓庚有声，隼鹰匿爪，除去桎梏，狱讼勿考。
又关阳城门铭曰：关阳在孟，位月惟巳，清明冠节，大阳进起。
又津城门铭曰：津名自定，位月在未，温风郁暑，鹰鸟习鸷。
又广阳门铭曰：广阳位孟，厥月在申，凉风从时，白露已分。
又雍城门铭曰：雍门处中，位月在酉，盲风寒浊，燕归山阜。
又夏城门铭曰：夏门值孟，位月在亥，阴阳不通，蝃蝀匿彩，迎冬北坛，从阴所在。
又穀城门铭曰：穀门北中，位当于子，太阴主刑，杀伐为首。
晋挚虞门铭曰：禄无常家，福无定门，人谋鬼谋，道在则尊。
【文】后魏温子昇阊阖门上梁祝文曰：维王建国，配彼太微，大君有命，高门启扉，良辰是简，穆卜无违，雕梁乃架，绮翼斯飞，八龙杳杳，九龙巍巍，居宸纳祐，就日垂衣，一人有庆，四海爰归。
◇楼
《尔雅》曰：狭而修曲曰楼。
《说文》曰：楼，重屋也，樔，泽中守竹楼也。
黄帝占军气决曰：诸将军气如城楼。
《史记》曰：方士言武帝曰：黄帝为五城十二楼，以候神人，帝乃立神明台井幹楼，高五十丈，辇道相属。
《十洲记》曰：昆仑山有十二玉楼。
《汉书》曰：甘延寿，少以良家子，善骑射，尝超逾羽林亭楼，由是迁为郎。
《吴越春秋》曰：范蠡为句践立飞翼楼，以象天门。
《东观汉记》曰：上至广阿，止城门楼上，披舆地图，指示邓禹曰：天下郡国如是，我乃始得一处，卿言天下不足定何也。
《吴志》曰：刘基美容姿，孙权爱敬之，权暑时，尝於舡中宴楼上，作雷雨，权以盖自覆。又命覆基，馀人不得也。
《虞氏家记》曰：吴小城白门，盖吴王阖闾所作也，至秦始皇，守宫吏烛燕窟，失火烧宫，而此楼故存。
《晋宫阁名》曰：总章观，仪风楼一所，在观上，广望观之南。又别有翔凤楼。
《赖乡记》曰：老子庙有皇天楼九柱楼静念楼，皆画仙人云气。
袁彦伯罗山疏曰：仰望石楼，眇然在云中。
《世说》曰：凌云台楼观极精巧，先称平众材，轻重当宜，然后造构，乃无锱铢相负揭，台虽高崚，恒随风摇动，魏明帝登台，惧其势危，别以大材扶持之，楼即便颓坏，论者谓轻重力偏故也。
《幽明录》曰：邺城凤阳门五层楼，去地二十丈，长四十丈，广二十丈，安金凤皇二头於其上，一头飞入漳河，清浪［《太平御览》一百七十六作朗。］见在水底，一头今犹存。
述异传曰：荀朅，字叔伟，寓居江陵，憩江夏黄鹄楼上，望西南，有物飘然，降自云汉，俄顷已至，乃驾鹤之宾也，鹤止户侧，仙者就席，羽衣虹裳，宾主欢对，辞去，跨鹤腾空，眇然烟灭。
【诗】古诗曰：西北有高楼，上与浮云齐，交疏结绮窗，阿阁三重阶。
宋文帝登景阳楼诗曰：崇堂临万雉，曾楼跨九成，瑶轩笼翠幌，组幕翳云屏，阶上晓露絜，林下夕风清，蔓藻嬛绿叶，芳兰媚紫茎，极望周天险，留察浃神京，交渠纷绮错，列植发华英。
梁武帝登北顾楼诗曰：歇驾止行警，回舆暂游识，清道巡丘壑，缓步肆登陟，雁行上差池，羊肠转相逼，历览穷天步，晒瞩尽地域，南城连地险，北顾临水侧，深潭下无底，高岸长不测，旧屿石若构，新洲花如织。
梁简文帝奉和登北顾楼诗曰：舂陵佳气地，济水凤皇宫，况此徐方域，川岳迈同沣，皇情爱历览，游陟拟崆峒，聊驱式道候，无劳襄野童，雾崖开早日，晴天歇晚虹，去帆入云里，遥星出海中。
又登烽火楼诗曰：耸楼排树出，却堞带江清，陟峰试远望，郁郁尽郊京，万邑王畿旷，三条绮陌平，亘原横地险，孤屿派流生，悠悠归棹入，眇眇去帆惊，水烟浮岸起，遥禽逐雾征。
又水中楼影诗曰：水底罘罳出，萍间反宇浮，风生色不坏，浪去影恒留。
梁沈约登玄畅楼诗曰：危峰带北阜，圆鼎出南岑，中有凌风树，回望川之阴，涯心，落岸每增减，湍平互浅深，水流本三派，台高乃四临，上有离群客，客有慕归晖映长浦，焕景烛中寻，云生岭乍黑，日下溪半阴，信美非吾土，何事不抽簪。
梁刘孝绰登阳云楼诗曰：吾土阳台上，非梦高台客，回首望长安，千里怀三益，顾惟惭入楚，降私等申白，西沮水潦收，昭丘霜露积，龙门不可见，空慕凌霜柏。
梁王台卿咏水中楼影诗曰：飘飖似云度，亭亭如盖浮，熟看波不动，还是映高楼。
【赋】魏王粲登楼赋曰：登兹楼以四望，聊暇日以销忧，览斯宇之所处，实显敞而寡仇，接清漳之通浦，倚曲阻之长洲，北弥陶牧，西接昭丘，虽信美而非吾土，曾何足以少留，凭轩槛以遥望，向北风而开襟，平原远而目极，蔽荆山之高岑，路逶迤而脩回，川既漾而济深，昔尼父之在陈，有归欤之叹音，锺仪幽而楚奏，庄舄显而越吟，人情同於怀土，岂穷达之异心，惟日月之逾迈，俟河清其何极，冀王道之一平，假高衢而骋力，步栖迟而徙倚，白日忽其西匿，风萧瑟而并兴，天惨惨而无色，兽狂顾以求群，鸟相鸣而鼓翼，原野阒其无人，征夫行而未息，循阶除而下降，气交愤於焜臆，夜参半而不寐，怅盘桓以反侧。
晋孙楚登楼赋曰：有都城之百雉，加曾楼之五寻，从明王之登游，聊暇日以娱心，鸣鸠拂羽於桑榆，游凫濯翅於素波，牧竖吟啸於行陌，舟人鼓枻而扬歌，百僚云集，促坐华台，嘉肴满俎，旨酒盈杯，谈三坟而咏五典，释圣哲之所裁。
晋枣据登楼赋曰：怀离客之远思，情惨悯而惆怅，登兹楼而逍遥，聊因高以遐望，感斯州之厥域，寔帝王之旧疆，挹呼沱之浊河，怀通川之清漳，原隰开辟，荡臻夷薮，桑麻被野，黍稷盈亩，礼仪既度，民繁财阜，怀桑梓之旧爱，信古今之同情，锺仪惨而南音，庄舄感而越声，岂吾人之狭隘，能去心而无营，情戚戚於下国，意乾乾於上京。
晋郭璞登百尺楼赋曰：在青阳之季月，登百尺以高观，嘉斯游之可娱，乃老氏之所叹，抚凌槛以遥想，乃极目而肆运，情眇然以思远，怅自失而潜愠，瞻禹台之隆嚬，奇巫咸之孤峙，美盐池之滉汙，蒸紫雰而霞起，异傅岩之幽人，神介山之伯子，揖首阳之二老，招鬼谷之隐士，嗟王室之蠢蠢，方构怨而极武，哀神器之迁浪，指缀旒以譬主，雄戟列於廊技，戎马鸣乎讲柱，寤苕华而增怪，叹飞驷之过户，陟兹楼以旷眺，情慨尔而怀古。
【铭】宋鲍昭凌烟楼铭曰：瞰列江楹，望景延除，积清风路，含彩烟途，俯窥淮海，俯眺荆吴，我王结驾，藻思神居，宜此万春，脩灵所扶。
◇橹
《释名》曰：橹，露上无覆屋也。
孙子兵法曰：攻城之法，修橹枌榅，其器械三月而后成。
陆机洛阳记曰：洛阳城，周公所制，东西十里，南北十三里，城上百步有一楼橹，外有沟渠。
【赋】晋欧阳建登橹赋曰：登兹橹以遐眺，辟曾轩以高盻，仰天涂之绵邈，俯平原之旷衍，嘉苍春之令节，悦和风之微扇，傍观八隅，周览四垂，面孤丘之峻峙，岨曲岸之脩崖，植榆楸以成列，插垂柳之差差，寓目忽以终日，情亹亹而忘疲。
◇观
《释名》曰：观者，於上观望也。
《列子》曰：岱舆山上台观，皆金玉，仙圣飞相来往。
《史记》曰：公孙卿谓武帝曰：仙人好楼居，於是上令长安作飞廉桂观，甘泉则作延寿观。
《汉书》曰：甘露二年，冬十二月，上幸蒷阳宫属玉观。
又曰：孝成皇帝，元帝太子也，生甲观画堂。
三辅皇图曰：武帝起鳷鹊观，神明观，集灵观，阳禄观。
汉宫殿名曰：长安有临仙观，渭桥观，仙人观，霸昌观，兰池观，平乐观，九华观，豫章观，三章观，昆明观，走马观，华光观，封峦观，走狗观，天梯观，瑶台观，氵不渠观，相思观，长平观，宜春观，华池观，射熊观，迎风观，露寒观。
《魏志》曰：明帝置崇文观，徵善属文者以充之。
陆机洛阳地记曰：宫中有临高，陵云，宣曲，广望，阆风，万世，修龄，总章，听讼，凡九观，皆高十六七丈，以云母著窗里，日曜之，炜炜有光辉，华延俊洛阳记曰：洛阳城十八观，皆施玄槛铁笼，疏云母幌。
华山记曰：南岭东岩北面，有二小山，一山有双石竖生，号曰石门，一山石孤崖特秀，上有客观，涉之，远者眺十里。
【诗】隋江总侍宴玄武观诗曰：诘晓三春暮，新雨百花朝，星宫移渡汉，天驷动行镳，旆转苍龙阙，尘飞饮马桥，翠观迎斜照，丹楼望落潮，鸟声云里出，树彩浪中摇，歌吟奉天咏，未必待闻韶。
【赋】后汉崔骃大将军临洛观赋曰：滨曲洛而立观，营高壤而作庐，处崇显以间敞，超绝邻而特居，列阿阁以环匝，表高台而起楼，步辇道以周流，临轩槛以观鱼，於是迎夏之首，末春之垂，桃枝夭夭，杨柳猗猗，既乃日垂西阳，中曜内光，弛衔纵策，逸如奔飏。
后汉李尤平乐观赋曰：乃设平乐之显观，章秘玮之奇珍，习禁武以讲捷，厌不羁之遐邻，徒观平乐之制，郁崔嵬以离娄，赫岩岩其崟峉，纷电影以盘盱，弥平原之博敞，处金商之维陬，大厦累而鳞次，承岧峣之翠楼，过洞房之转闼，历金环之华铺，南切洛滨，北陵仓山，龟池泱漭，果林榛榛，天马沛艾，鬛尾布分，尔乃大和隆平，万国肃清，殊方重译，绝域造庭，四表交会，抱珍远并，杂遝归谊，集于春正，玩屈奇之神怪，显逸才之捷武，百僚于时，各命所主，方曲既设，秘戏连叙，逍遥俯仰，节以鞀鼓，戏车高橦，驰骋百马，连翩九仞，离合上下，或以驰骋，覆车颠倒，乌获扛鼎，千钧若羽，吞刃吐火，燕跃乌跱，陵高履索，踊跃旋舞，飞丸跳剑，沸渭回扰，巴渝隈一，逾肩相受，有仙驾雀，其形蚴虬，骑驴驰射，狐兔惊走，侏儒巨人，戏谑为耦，禽鹿六駮，白象朱首，鱼龙曼延，嵔〈山延〉山阜，龟螭蟾蜍，挈琴鼓缶。
又东观赋曰：敷华实於雍堂，集幹质于东观，东观之艺，孽孽洋洋，上承重阁，下属周廊，步西蕃以徙倚，好绿树之成行，历东厓之敞坐，庇蔽茅之甘棠，前望云台，后匝德阳，道无隐而不显，书无阙而不陈，览三代而采宜，包郁郁之周文。
魏陈王曹植游观赋曰：静闲宫而无事，将游目以自娱，登北观而启路，涉云路之飞除，从熊罴之武士，荷长戟而先驱，罢若云归，会如雾聚，车不及回，尘不获举，奋袂成风，挥汗如雨。
又临观赋曰：登高墉兮望四泽，临长流兮送远客，春风畅兮气通灵，草含幹兮木交茎，丘陵窟兮松柏青，南园薆兮果戴荣，乐时物之逸豫，悲予志之长违，叹东山以愬勤，歌式微以咏归，进无路以效公，退无隐以营私，俯无鳞以游遁，仰无翼以翻飞。
【铭】后汉李尤东观铭曰：周氏旧区，皇汉寔循，房闼内布，疏绮外陈，升降三除，贯启七门，是谓东观，书籍林泉，列侯弘雅，治掌艺文。
◇堂
《说文》曰：堂，殿也。
《释名》曰：堂犹堂堂，高显貌也。
《礼记》曰：堂上不趋，堂上接武，堂下布武。
又曰：觐礼，天子不下堂而见诸侯，下堂见诸侯，天子之失礼也，由夷王以下。
《庄子》曰：覆杯水於坳堂之上，则芥为之舟，置杯焉则胶，水浅而舟大也。
《楚辞》曰：鱼鳞屋兮龙堂。
《十洲记》曰：昆仑山有光碧之堂。
《说苑》曰：圣人於天下，譬犹一堂之上也，今有满堂饮酒者，有一人犹向隅而泣，则一堂之人皆为之不乐。
《汉武内传》曰：上元夫人言，西王母有六甲之术，用之可以游景云之宫，登流霞之堂。
《汉武故事》曰：玉堂去地十二丈，基阶皆用玉也。
《汉书》曰：玉堂在太液池南。
《续汉书》曰：中平二年，造万金堂於西园。
《论衡》曰：王者之堂，墨子称尧舜堂高三尺，儒家以为卑下，假使之然，高三尺之堂，蓂荚生於阶下，须临堂察之，起视堂下之荚，孰与悬，日历於扆坐，顾辄见之也。
《风俗通》曰：殿堂象东井形，刻作荷菱，荷菱水物也，所以厌火。
《晋宫阁名》曰：洛阳宫有则百堂，螽斯堂，休徵堂，延禄堂，承庆堂，仁寿堂，绥福堂，含芳堂，乐昌堂，椒华堂，芳音堂，永光堂。
挚虞决疑要注曰：殿堂之上，唯天子居床，其馀皆幅席，席前设筵，礼，天子之殿，东西九筵，南北七筵，故曰度堂以筵，度室以几。
《华阳国志》曰：文翁立讲堂，作石室一，曰玉堂，在城南，初堂遇火，太守更修立。又增二石室。
《虞氏家记》曰：虞潭，右卫将军，太夫人年高，求解职，被诏不听，特假百日，迎母东归，起堂养亲，亲集会，作诗言志。
齐地记曰：临淄城西门外，有古讲堂，基柱犹存，齐宣王修文学处也。
【诗】梁庾肩吾咏疏圃堂诗曰：北堂多暇豫，时驾总鸾镳，疏静繁葭澈，轮轻羽盖飘，临空坐飞观，回首望浮桥，风长旦锺近，地迥洛城遥，疏林不得日，涸浦暂通潮，徒然等宾从，并作愧群僚。
【赋】陈江总云堂赋曰：览黄图之栋宇，规紫宸於太清，何面势之胶葛，信不日之经营，仰一时之壮丽，跨万古之威灵，吐触石之奇色，混高堂之旧名，若乃三阶八户，百栱千楹，莹以玉琇，饰以金英，绿芰悬插，红蕖倒生，於时木叶声寒，壶人唱静，承露擎虚，相风照迥，天子乃下辇开宴，出豫娱神，文悬日月，思革风尘，是负凤之多幸，愧屠龙之不真。
【颂】晋庾阐乐贤堂颂曰：瓘瓘隆构，岌岌其峻，阶延白屋，寝登髦俊，神心所寄，莫往非顺，灵图表像，平敷玉润，游虬一壑，栖鸾一丛，川澄华沼，树拂椅桐，林有晨风，翮有西雍，高观回云，疏猋绮窗，洋洋帝猷，恢恢天造，思乐云基，克配祖考，仰瞻昆丘，俯怀明圣，玄珠虽朗，离人莫映，清风徘徊，微言绝咏，有邈高构，永廓灵命。
【铭】后汉李尤堂铭曰：因邑制宅，爰兴殿堂，夏屋渠渠，高敞清凉，家以师礼，修奉蒸尝，延宾西阶，主近东厢，宴乐嘉客，吹笙鼓簧。
◇城
《淮南子》曰：鲧作九仞之城。
《说文》曰：城，以盛民也，墉，城垣也。
《博物志》曰：禹作城，彊者攻，弱者守，敌者战，城郭自禹始也。
《周书》曰：周公作大邑成周于土中，立城，方千六百二十丈，郛方七十二里，南系于洛水，北因于陕山。
公羊传曰：城雉者何，五板而堵，五堵而雉，百雉而城。
《史记》曰：秦二世欲漆城，优旃曰：善哉，漆城荡荡，寇来不得上，固难为荫屋尔，二世乃止。
《淮南子》曰：昆仑山有曾城九重。
《列女传》曰：齐人杞梁，袭莒战而死，其妻无所归，乃枕夫尸於城下而哭之，七日而城崩，妻遂投淄水而死，《太康地记》曰：梁孝王筑睢阳城，方十二里，以鼓唱节杵而后下，和之者称睢阳，因以为名。
《汉书》曰：神农之教曰：有石城十仞，汤池百步，带甲百万，而无粟不能守也。
又曰：胶东前国王，治胶河，水分流绕城下，故号胶河，［按本条见汉书九十六西域传，作车师前国王治交河城，河水分流绕城下，故号交河，此有讹误，《太平御览》一百九十二引不误。］
《风俗通》曰：众心成城，《俗说》曰：众人同心者，可共筑起一城，同心共饮，雒阳酒可尽也，《关中记》曰：长安城皆黑壤，城今赤如火，坚如石，父老所传，尽凿龙首山土为城。又诸台阙亦尔。
王隐《晋书》曰：凉州城有卧龙形，故名卧龙城，南北七十里，东西三十里，本匈奴所筑也。
《襄阳耆旧记》曰：庞德公在沔水上，至老不入襄阳城。
《丹阳记》曰：石头城，因山为城，江以为池，地形险固，尤省奇势。
《秦州记》曰：金城郡，汉元始六年置，应劭曰：初筑城，得金，故曰金城。
盛弘之《荆州记》曰：樊城西北有尤阝城，西百馀里，有鼓城，鼓伯绥之国，城门有石人焉，刊其腹云，摩兜鞬，摩兜鞬，慎莫言，疑此亦周太庙金人缄口铭背之流也。
荆州图经曰：江夏郡所治夏口城，其西南角，因矶为高墉，枕流，上则回眺山川，下则激浪崎岖，是曰黄鹄矶，寔乃舟人之所艰也。
《益州记》曰：益州城，张仪所筑，锦城在州南，蜀时故宫也，处号锦里。
齐地记曰：不夜城，在阳廷东南，盖古有日夜出此城，以不夜名，异之也。
【诗】梁简文帝从顿还城诗曰：汉渚水初渌，江南草复黄，日照蒲心暖，风吹梅枝香，征舻舣汤巉，归骑息金隍，舞观衣恒襞，歌台弦未张，持此横行去，谁念守空床。
又登城诗曰：日影半东檐，靖念空杼柚，小堂倦缥书，华池厌脩竹，寂寞既寡悰，登城望原陆，遥山半吐云，严飚时响谷，靡靡见虚烟，森森视寒木，落霞乍续断，晚浪时回复，远瞩既濡翰，徒自劳心目，短歌虽可裁，缘情非雾縠。
又登城北望诗曰：登楼传昔赋，出蓟表前闻，霸陵忽回首，河隄徒望军，兹焉聊回眺，极目杳难分，一水斜开岸，双城遥共云。
梁江淹登纪南城诗曰：恭承前嘉惠，末官至南荆，敛衽承光彩，端笏奉仁明，再逢绿草合，重见翠云生，江甸知礼富，汉渚闻教清，君王澹以思，树羽望楚城，年积衣剑灭，地远宫馆平。
【赋】魏文帝登城赋曰：孟春之月，惟岁权舆，和风初畅，有穆其舒，驾言东道，陟彼城楼，逍遥远望，乃欣以娱，平原博敞，中田辟除，嘉麦被垄，缘路带衢，流茎散叶，列倚相扶，水幡幡其长流，鱼裔裔而东驰，风飘飖而既臻，日掩薆而西移，望旧馆而言旋，永优游而无为。
晋孙楚登城赋曰：有都城之百雉，加层楼之五寻，从明王以登极，聊暇日以娱心，泾渭汨以徂迈，卉木郁而成林，晞朝阳之素晖，羡绿竹之茂阴，望秦坟於骊山。睹八陵於北岑，营巷基峙，列宅万区，黎民布野，商旅充衢，杞柳绸缪，芙蓉吐芳。俯依青川，仰翳朱杨，体象濛汜，幽若扶桑，白日为之昼昏，鸟禽为之颉颃。
宋鲍昭芜城赋曰：崒若断岸，矗似长云，制磁石以御冲，糊赪壤以飞文，观基扃之固护，将万杞而一君，出入三代，五百馀载，竟瓜割而豆分，至若白杨早落，塞草前衰，棱棱霜气，蔌蔌风威，孤蓬自振，惊沙坐飞，通池既已夷，峻隅又已颓，直视千里外，唯见起黄埃，若夫藻扃黼帐，歌台舞阁之基，璇渊碧树，弋林钓渚之馆，吴蔡齐秦之声，鱼龙爵马之玩，皆薰歇烬灭，光沉响绝，东都妙姬，南国佳人，蕙心纨质，玉貌绛唇，莫不埋魂幽石，委骨穷尘，岂忆同辇之愉乐，离宫之苦辛，歌曰：边风起兮城上寒，井径灭兮丘垄残，千龄兮万代，共尽兮何言。
梁吴筠吴城赋曰：古树荒烟，几百千年，云是吴王所筑，越王所迁，东有铸剑残水，西有舞鹤故壥，萦具区之广泽，带姑苏之远山，仆本蓄怨，千悲忆恨，况复荆棘萧森，丛萝弥蔓，亭梧百尺，皆历地而生枝，阶筠万丈，或至杪而无叶，不见春荷夏堇，唯闻秋蝉冬蝶，木魅晨走，山鬼夜惊，不知九州四海，乃复有此吴城。
【铭】后汉李尤京师城铭曰：天险匪登，地险丘陵，帝王设险，乾坤是承。
◇馆
《说文》曰：馆，客舍也。
《周礼》曰：五十里有市，市有候馆，候馆有积，以待朝聘之官也。
《战国策》曰：燕昭王见郭隗曰：齐因孤国之乱，而袭破燕，对曰：帝者与师处，王者与友处，古者人君，以千金求千里马者，三年不得，涓人请求之，三月，得千里马，马已死，买其首五百金，反以报君，君大怒，对曰：死马尚市，况生马乎，期年，千里马至者二，王欲士，先从隗，隗且见事，况贤於隗者乎，昭王乃筑馆而师之，乐毅邹衍剧辛，皆争走燕，遂以破齐。
《汉书》曰：元帝幸长杨射熊馆，布车骑大猎，扬雄作赋以谏。
又曰：公孙弘起徒步，数十年至宰相，封侯，於是起客馆，开东閤，以延贤人，与参谋议，弘身食一肉脱粟之饭，故人宾客仰衣食，俸禄皆以给之，家无所馀，弘年八十终，后李蔡严青翟赵周石庆公孙贺刘屈氂，继踵为丞相者，客馆丘墟而已，至贺屈氂时，坏已为马厩车库奴婢室矣。
《魏志》曰：管宁，字幼安，与同县邴原相友，俱游学於异国，闻公孙度令行於海外，遂与平原王烈等，至于辽东，度虚馆以候之。
《世说》曰：魏明帝为外祖母筑馆於甄氏，既成，谓左右曰：馆当何以为名，侍中缪袭曰：陛下圣思齐於哲王，罔极过於曾闵，此馆之兴，情锺舅氏，宜以渭阳之名。
荆州图副曰：襄阳县南有桃林馆，是则饯行送归之所萃也。
【诗】晋袁宏拟古诗曰：高馆百馀仞，迢递虚中亭，文幌曜琼扇，碧疏映绮棂。
【赋】晋张协玄武馆赋曰：尔乃地势夷敞，既膏且腴，环以翠林，带以赤渠。寻厥先之攸基，寔张氏之旧墟，何魏后之周览，遂筑馆而起庐，既号玄武，是曰石楼，於是崇墉四匝，丰厦诡谲，烂若丹霞，皎如素雪，璀璨皓〈白干〉，华珰四垂，接栋连阿，崥嶱参差，朱户青铺，幽闼秘闺，於是高楼特起，竦峙岧峣，飞甍四注。上概浮霄，直亭亭以孤立，迎千里之清飚，阳扉南启，阴轩北达，春牖左开，秋窗右豁，仰视云根，俯临天末，木则楸梓夹路，蓊蔚如林，洪幹十围，脩枝百寻。
晋潘尼东武馆赋曰：东武馆者，盖东武阳侯之馆也，嘉大雅之弘操，美明哲之保身，惩都邑之迫险，餍里巷之嚣尘，慕古公之胥宇，羡孟氏之审邻，将迁居於爽垲，乃投迹於里仁，前则行旅四凑，通衢交会，水泛轻舟，陆方羽盖，后则崇山崔嵬，茂林幽蔼，弥望远览，滉瀁夷泰，表里山河，出入襟带，若乃潜流旁注，飞渠脉散，芙蓉映渚，灵芝蔽岸，於是逍遥灵沼，游豫华林，弯弓抚弹，娱志荡心，括不空纵，纶不苟沉，游鳞双跃，落羽相寻，膳夫进俎，虞人献鲜，春醴九酝，嘉豆百笾，随波溯流，乍往乍旋。
【铭】后汉李尤高安馆铭曰：巍巍高安，明圣是修，嶕峣丽馆，窗闼列周，长除临起，棂槛相承，圣朝明察，同保休徵。
又平乐馆铭曰：乃兴平乐，弘敞丽光，层楼通阁，禁闼洞房，棼梁照曜，朱华饰珰，骋武舒秘，以示幽荒，加荣普覆，然后来王。
