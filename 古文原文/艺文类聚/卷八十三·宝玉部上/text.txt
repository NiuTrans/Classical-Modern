<strong>宝金银玉珪</strong>
◇宝
《尔雅》曰：琛，宝也，［美宝为琛。］
《礼记》曰：南宫敬叔反，必载宝而朝，［敬叔，鲁卿，失位去鲁，得反载其宝以朝君。］
夫子曰：如是其货也，丧不如速贫之愈也。
《左传》曰：晋荀息请以屈产之乘，垂棘之璧，假道於虞以伐虢，公曰：是吾宝也，对曰：若得道於虞，犹外府也。
又曰：宋人得玉，献诸子罕曰：以示玉人，玉人以为宝也，故敢献之，子罕曰：我以不贪为宝，尔以玉为宝，若以与我，皆丧宝也，不若人有其宝。
公羊传曰：虞公贪而好宝，及为晋所灭，抱宝牵马而去。
又曰：盗窃宝玉大弓。
《穆天子传》曰：西征至阳纡之山，河伯冯夷所都，是惟河宗云，［太平御览八百零二作氏。］天子［御览作乃至。］昆仑之山丘，舂［御览舂上有观字。］山之宝玉，《管子》曰：玉起於禺氏，金起於汝汉，珠起於赤野，先王为其从远，其至之难，故讬用於其重，以珠玉为上币，黄金为中币，刀布为下币。
《史记》曰：梁惠王与齐威王田於郊，威王问曰：王亦有宝乎，惠王曰：若寡人国小，尚有径寸之珠，照车前后各十二乘者十枚，奈何以万乘之国，而无宝乎，威王曰：寡人以为宝与王异，吾臣有檀子者，使守南城，则楚人不敢为寇，东取泗上，十二诸侯皆来朝，吾臣有盼子者，使守高唐，则赵人不敢东渔，吾吏有黔夫者，使守徐州，则燕人祭北门，赵人祭西门，［齐之北门西门也，言燕赵之人，畏见侵伐，故祭以求福。］徙而从者七千馀家，吾臣有种首者，使备盗贼，则的不拾遗，将以照千里，岂特十二匪哉，梁惠王堆，不怿而去。
《淮南子》曰：夫夏后氏之璜，不能无考，考，瑕亹也，明月之珠，不能无颣，［颣，丝结也。］其小恶不足以妨大美也，今志人所短，忘人所长，而求得贤乎天下，则难矣。
谢承《汉书》曰：鄹人王逢，得路遗宝物，悬衢道，求主还。
晋安帝纪曰：桓玄尤爱珍宝，常玩弄珠玉，不离于手。
《地镜图》曰：凡观金玉宝剑铜铁，皆以辛之日，待雨止，明日平旦，亦黄昏夜半观之，所见光白者玉也，赤者金，黄者铜，黑者铁。
◇金
《尔雅》曰：黄金谓之荡，［荡音。］其美者谓之镠，［留音。］
尚书洪范，五行，四曰金，金曰从革，从革作辛，［孔安国，金可改庚，辛，金气也。］《穆天子传》曰：披图视天子之宝，黄金之膏。
《晏子》曰：景公为履，黄金之綦。
《孝经援神契》曰：石润苞玉，丹精生金，翠羽扬也，［三物合和气，故能变通易色也。］
又曰：四夷宾服，则金胜土。
孙氏《瑞应图》曰：王者不藏金玉，则黄金见深山。
《礼斗威仪》曰：君乘金而王，其政平，则黄金见深山。
《列子》曰：齐人有欲金者，清旦衣冠之市，適鬻金者之所，因攫其金而去，吏捕之，问曰：人皆在焉，子攫人之金何故，对曰：取金之时，不见人，徒见金。
鲁连子曰：秦师围赵而退，平原君以千金欲为鲁连先生寿，连笑曰：所贵天下士者，为人释难，解人缔结，若即有取，商贾之事，连不忍为也。
《韩子》曰：荆南丽水之中生金。
《燕丹子》曰：太子自喜得荆轲，永无忧秦，后日与轲之东宫，临池而观，轲拾瓦投蛙，太子令人奉盘金，轲用祇，［《太平御览》四百七十五作抵。］赐金复进，轲曰：非为太子爱金也，但臂痛耳。
《史记》曰：秦献公十八年，雨金栎阳，公自以得金瑞，故作畦畤於栎阳，祀白帝。
又曰：秦始皇葬於骊山，以黄金为凫雁。
《韩诗外传》曰：楚襄王遣使者，持金千片，白璧百双，聘庄子，欲以为相，庄固辞而不许，使者曰：黄金白璧，宝之至也，卿相尊位也，先生辞不受何也。
《吴越春秋》曰：延陵季子出游於齐，见路有遗金，有披裘采薪者，季呼薪者，取彼地金，薪者曰：吾当夏五月，披裘而薪，岂取金者哉。
《列仙传》曰：安期先生，始皇请见之，赐金璧数千万。
《列女传》曰：秋胡子既宦於陈，五年乃归，未至，见路傍有一美妇人，方采桑，秋胡子下车谓之曰：吾有金，原与夫人，妇笑曰：嘻，夫采桑以作，纺绩经织，以供衣食，奉二亲，养夫子而已矣，吾不原人之金。
《汉书》曰：武帝行幸回中，诏曰：往者朕郊见上帝，泰山见金，宜更黄金为麟趾褭蹄，以协瑞焉，［获白麟有瑞，故铸金如麟马，以协嘉祉也，古有骏马，名腰褭，赤喙黑身，日行万五千里也。］
又曰：梁孝王未死时，金以巨万计，不可胜数，及死，藏府馀黄金，尚四十馀万斤，他财物称是。
又曰：季布为任侠，有名，楚人谚曰：得黄金百斤，不如得季布一诺。
又曰：直不疑为郎，事文帝，其同舍有告归者，误持同舍郎金，主觉亡，意不疑，不疑谢之，买金偿之，后告归者来而归金，前郎亡金者大惭。
又曰：韦贤传曰：鄹鲁谚云，遗子黄金满籝，不如教子一经。
又曰：疏广徙为太傅，顷之，兄子受为少傅，父子并为师傅，俱乞骸骨，上以其年老，皆许之，加赐黄金二十斤，皇太子赠以五十斤。
又曰：秦币，黄金方寸而重一斤，以镒为名，《汉武故事》曰：帝年数岁，长公主遍指侍者曰：与子作妇，好否，皆不用，后指陈后，帝曰：若得阿娇，当作金屋贮之。
《续汉书》曰：扬震为东莱太守，道经昌邑，初震为荆州，举茂才王密，密时为昌邑令，谒见，至夜，怀金十斤以遗震，震曰：故人知君，君不知故人何也，密曰：暮夜无知者，震曰：天知神知，子知我知，何谓无知，密愧而出。
《庐江七贤传》曰：陈翼到蓝乡，见道边有马，傍有一病人，呼曰：我长安魏公卿，闻庐江乐来游，今病不能前，翼迎归养之，病困，曰：有金十饼，素二十匹，死则卖以殡敛，馀谢主人，既死，翼卖素买棺衣衾，以金置棺下，骑马出入，后其兄长公见马，告吏捕翼，翼具言之，棺下得金，长公叩头谢，以金十饼投其门中，翼送长安还之，翼后为鲁阳尉，号鲁阳金行。
《汉书》曰：王阳好车马衣服，及迁徙，其载不过囊衣，不畜馀财，天下服其廉而怪其奢，故风俗传云，王阳能作黄金。
邴原别传曰：原以丧乱方炽，遂到辽东，时同郡刘攀，亦俱在焉，辽东人图夺太守公孙度，度觉之，捕其家，而攀得免，度曰：有藏刘攀，同诛，攀窘逼，归原，曰：穷鸟入怀，原曰：焉知斯怀之可入，遂匿之月馀，东莱太守太史子义，素有义节，原欲以攀付之，攀临去，以其手所杖剑金三饼与原，原受金辞剑，还谓度曰：将军平日与攀无郄，而欲杀之者，但恐其为蜂虿耳，今攀以去，而尚拘闭其家，以情推之，其念为毒螫，必滋甚矣，度从之，即出攀家，原以金还之。
曹操别传曰：操别入砀，发梁孝王冢，破棺，收金宝数万斤，天子闻之哀泣。
《英雄记》曰：董卓坞有金二三万斤。
《益部耆旧传》曰：王忳诣师，於客舍，见诸生病甚困，谓忳云，腰下有金十斤，原以相与，收藏尸骸，未问姓名而绝，忳卖金一斤，以给棺殓，九斤置生腰下，后署太度亭长，到亭日，有大马一匹入亭中，其日大风，有一绣被随风而来，后乘马突入金彦门，彦父见曰：真盗矣，忳说状。又取被示之，怅然曰：此我子也，以被马归彦父，彦父不受，遣迎彦丧，金具存。
《录异传》曰：隗炤者，汝阴鸿寿亭民，善於易，临终，书板授其妻曰：吾亡后，当大荒穷，虽尔，而慎莫卖宅也，到后五年春，当有诏使来顿此亭，姓龚，此人负吾金，卿以此板往责之，勿违言也，亡后果大困，欲卖宅者数矣，忆夫言辄止，到期日，有龚使者果上亭中，妻遂赍板往责使者，使者执板不知所言，曰：我平生不践此，何缘尔耶，使者沉吟良久，谓曰：贤夫何能，妻曰：夫善易，而未尝为人卜，使者曰：可知矣，乃顾命侍者，取蓍而筮之，卦成，扺掌叹曰：妙哉隗炤生，含明隐迹，而莫之闻，可谓镜穷达而洞吉凶者也，於是告炤妻曰：吾不相负金，贤夫自有金，乃知亡后当蹔穷，故藏金以待泰平，所以不告儿妇者，恐金尽而困无已也，吾善易，故书板以寄意耶，金有五百斤，盛以青甒，覆以铜柈，埋在堂屋东头，去壁一丈，入地九尺，妻还掘之，皆如卜焉，《搜神记》曰：郭巨兄弟三人，早丧父，礼毕，二弟求分，以钱二千万，二弟各取千万，巨独与母出居客舍，夫妇佣赁，以给供养，居有顷，妻产男，巨念与儿妨事亲［按亲下疑脱一字。］也，老人得食，憙分儿孙，减馔二也，乃於野凿地，欲埋儿，得石盖，下有金一釜，中有丹书曰：孝子郭巨，黄金一釜，以用赐汝，於是名振天下。
《世说》曰：管宁华歆，锄菜见金，管挥锄与瓦石不异，华提而掷去。
《异物志》曰：狼〈月荒〉民与汉人交关，常夜为市，以鼻嗅金，知其好恶。
扶南传曰：毗骞国食器，皆以金为之。
《幽明录》曰：淮牛渚津水极深，无可筭计，人见一金牛，形甚瑰壮，以金为锁绊。
又曰：巴丘县自金岗以上二十里，名黄金潭，莫测其深，上有濑，亦名黄金濑，古有钓於此潭，获一金锁，引之，遂满一舡，有金牛出，声奔壮，钓人波骇，牛因奋勇，跃而还潭，锁将乃尽，钓人以刀斫得数尺，潭濑因此取名。
《异苑》曰：永康王旷，井上有一洗石，时见赤气，后有二胡人寄宿，忽求买之，未及度钱，子妇孙氏，睹二黄鸟斗於石上，疾往掩取，变成黄金。
◇银
《尔雅》曰：白金谓之银，其美者谓之鐐，［辽。］
《史记·封禅书》曰：殷得金德，银自山溢。
《汉书》曰：益州榼町山出银，贲古亦出银。
又曰：无雷国出银。
又曰：黄金一斤，直钱万，朱提银八两为流，直一千五百八十，他银一流，直千，是为银货二品。
东方朔《神异经》曰：西南有银山焉，长五十馀里，广四五里，高百馀丈，皆悉白金，不杂土石，不生草木。
列异记曰：故司隶校尉上党鲍子都，少时上计掾，於道中遇一书生，独行无伴，卒得心痛，子都下车为按摩，奄忽亡，不知姓名，有素书一卷，银十饼，即卖一饼以殡敛，馀银以坑之，素书著腹上，哭之，谓曰：若子魂灵有智，当令子家知子在此，今奉使命，不获久留，遂辞而去，《抱朴子》曰：银但不及金玉，饵可以地仙。
《南越志》曰：遂成县任山，有银大银山，［《太平御览》八百十二作银沙自出。］
《地镜图》曰：银之气，夜正白，流散在地，拨之随手散复合，此是也，山有葱，下有银，光隐隐正白，山有磁石，下有铜若金。
又曰：白银见为雄鸡。
【赞】晋郭璞金银赞曰：惟金三品，扬越作贡，五材之珍，是谓国用，务经军农，爰及雕弄。
◇玉《尔雅》曰：西方之美者，霍山之珠玉焉。
又曰：璆，美玉也，治玉谓之琢，亦谓之雕。
《广志》曰：白玉美者，可以照面，出交州，青玉出倭国，赤玉出夫馀，瑜玉玄玉水苍玉皆佩用。
《尚书》曰：惟辟玉食。
《山海经》曰：黄帝乃取密之玉荣，而投锺山之阴阳，瑾瑜之玉，润泽而有光，五色发作，以和景周，［《太平御览》八百零五作柔刚。］天地鬼神，是食是飨，君子服之，以御不祥。
《周官》曰：以玉作六器，以礼天地四方，以苍璧礼天，以黄琮礼地，以青珪礼东方，以赤璋礼南方，以白琥礼西方，以玄璜礼北方。
《礼记》曰：笏天子以球玉。
又曰：执玉爵者不挥。
又曰：受珠玉者以掬。
又曰：玉不琢，不成器，人不学，不知道。
又曰：子贡问於孔子曰：敢问君子贵玉而贱珉何也，为玉之寡而珉之多耶，子曰：昔君子比德於玉焉，温润而泽，仁也，缜密而栗，知也，廉而不刿，义也，垂之如坠，礼也，叩之，其声清越以长，其终诎然，乐也，瑕不掩瑜，瑜不掩瑕，忠也，孚尹旁达，信也，气若白虹，天也，精神见于山川，地也，珪璋特达，德也，天下莫不贵者，道也，诗云，言念君子，温其如玉，故君子贵之也。
《大戴礼》曰：玉在山而木润，川生珠而岸不枯，珠者阴中之阳也，故胜水，玉者阳中之阴也，故胜木。
《左传》曰：初虞叔有玉，虞公求旃，弗献，既而悔之曰：周谚有之，匹夫无罪，怀璧其罪，吾焉用此，其以贾害也，乃献之。
《礼斗威仪》曰：君乘金而王，则紫玉见於深山，《周书》曰：武王俘商，得宝玉万四千，佩有八万。
《尚书·中候》曰：文王至磻谿，吕尚钓，王趋称曰：望公七年，今见光景，答曰：望钓得玉璜，刻曰：姬受命，吕佐捡，［捡，相也。］
《孝经援神契》曰：神灵滋液，则有玉英，［英，华也。］
《穆天子传》曰：披图视典，用观天子宝器，玉果，［石似美玉，可谓玉果。］璿珠，烛银黄金之膏，［五玉膏皆有精也。］又曰：天子北征东还，乃循黑水，至于群玉之山，四彻中绳，［皆平直也。］先王之所谓策府。
《列子》曰：周穆王征西戎，西戎献昆吾之剑，赤刀，切玉如切泥。
《孔丛子》曰：秦王得西戎利刀，割玉如割木。
尹《文子》曰：魏田父有耕於野者，得玉径尺，不知其玉也，以告邻人，邻人诈之曰：此怪石也，畜之弗利其家，田父虽疑，犹豫以归，置於庑下，其玉明照一室，大怖，遽而弃之於远野，邻人取之，以献魏王，魏王召玉工相之，玉工望之，再拜贺曰：大王得天下之宝，臣所未尝见，王问其价，玉工曰：此无价以当之，五城之都，仅可一观，魏王赐献玉者千金，长食上大夫之禄。
又曰：郑人谓玉未理者为璞，周人谓鼠未腊者为璞，周人怀璞，问郑贾曰：欲买璞乎，郑曰：欲之，出其璞视之，乃鼠也，因谢不取。
鬼谷子曰：郑人之取玉也，必载司南之车，为其不惑也。
纪年曰：桀伐珉山，珉山庄王女于桀二女，曰琬曰琰，桀受二女，无子，断［《太平御览》八十二作斫。］其名于苕华之玉，苕是琬，华是琰也。
《吕氏春秋》曰：人不爱昆山之玉，江汉之珠，而爱己之苍璧小玑，苍璧石多玉少。
珠玉图曰：玑，碎珠。
《战国策》曰：周有砥，宋有结绿，梁有悬犁，楚有和璞，此四宝者，天下名器，独不足以厚国家乎。
又曰：苏秦谓楚王曰：楚国食贵於玉，薪贵於桂，《尚书大传》曰：尧致舜天下，赠以苕华之玉。
《春秋繁露》曰：公侯贽用玉，玉润而不汙，至清洁也，故君子比之於玉，玉有瑕秽，必见於外，故君子不隐所短。
《韩诗外传》曰：良玉度尺，虽有十仞之土，不能掩其光，良珠度寸，虽有百仞之水，不能掩其辉。
《淮南子》曰：水圆折者有珠，方折者有玉，［圆，阳也，珠阴中之阳也，方，阴也，玉阳中之阴，皆以其类生也。］
又曰：昆仑山中有曾城九重，上有珠树玉树。
又曰：琬琰之玉，在污泥之中，虽廉者释。
又曰：譬若锺山昆仑之玉，炊炉炭，三日三夜而色泽不变，得天地之精也。
又曰：白玉不雕，美珠不文，质有馀也。
《十洲记》曰：周穆王时，西胡献玉杯，是百玉之精，明夜照夕，以杯於庭中，比明旦而水满於杯中，汁甘而香美，斯灵器也。
《盐铁论》曰：昆山之傍，以玉璞抵乌鹊。
《列仙传》曰：赤松子，神农时雨师，服水玉。
《汉书》曰：宣帝幸河东，凤皇集，得玉宝，乃起万寿宫。
《汉武故事》曰：上起神屋，前庭植玉树，以珊瑚为枝，碧玉为叶，华子青赤，以珠玉为之，空其中如小铃，鎗鎗有声。
《琴操》曰：卞和者，楚野民，得玉献怀王，怀王使乐正子占之，言玉，［○句有脱文。］王以为欺谩，斩其一足，怀王死，子平王立，和复献之，平王又以为欺，斩其一足，平王死，子立为荆王，和复欲献之，恐复见害，乃抱其玉而哭，昼夜不止，涕尽续之以血，荆王遣问之，於是和随使献王，王使剖之，中果有玉，乃封和为陵阳侯，卞和辞不就而去，作退怨之歌曰：悠悠沂水经荆山，精气郁泱谷岩岩，中有神宝灼明明，穴山采玉难为功，於何献之楚先王，遇王闇昧信谗言，断截两足离余身，俯仰嗟叹心摧伤，紫之乱朱粉墨同，空山歔欷涕龙锺，天鉴孔明竟以彰，沂水滂沛流于汶，进宝得刑足离分，断者不续岂不怨。
王逸正部论曰：或问玉符，曰：赤如鸡冠，黄如蒸栗，白如猪肪，黑如纯漆，玉之符也。
《续汉书》曰：三老五更玉杖。
又曰：袁逢为三老，赐玉杖。
《魏略》曰：大秦国出五色玉。
魏书曰：文帝甄皇后，光和中生，每寝寐，家中仿佛见有人持玉衣覆其上者，常共怪之。
《文士传》曰：刘桢尝预魏文帝坐，见甄后，不伏，武帝大怒，收付作部，使摩石，武帝常辇至尚方，观作者，见桢，桢摩石不仰，帝问曰：石何如，桢因得喻己自理，跪对曰：石出自荆山，外有五色之章，内含和氏之珍，磨之不加莹，雕之不增文，禀气坚贞，受兹自然，顾其理枉屈纡绕，犹不得申，武帝顾左右大笑，赦桢，复署吏。
胡琮别传曰：吴时掘地，得铜匣，以琉璃为盖，布云母於其上，开之，得白玉如意，大皇帝以问琮，对曰：秦始皇以金陵有天子气，处处埋宝物以当王土之气，此抑是乎。
《神仙传》曰：沈羲为仙人所迎，见老君，以金桉玉盘赐之。
《搜神记》曰：羊公雍伯，雒阳人，性笃孝，父母亡，葬无终山，遂家焉．山高无水，公汲作义浆於坂头，行者皆饮之，三年，有一人就饮，以一斗石子与之，云玉当生其中。又语云，后当得以妇，言毕不见，乃种其石，数岁，时时望视，见玉子生石，北平徐氏女，甚有行，人多求不许，公乃试求焉，徐氏笑以为狂，乃戏云，得白璧一双来，当为婚，公至所种石中，得五双以聘，徐氏遂以女妻之，天子异之，拜为大夫，於种玉处，四角作大石柱，各一丈，中央一顷地，名曰玉田。
《凉州记》曰：吕慕［本书八十四马脑篇，《太平御览》五百八十一作纂。］咸宁二年，有盗发张骏陵，得白玉樽玉箫玉笛。
《异苑》曰：晋东瀛王腾镇邺，游常山，天时大雪，融液不积，掘得玉马。
又曰：弘农杨子阳，闻土中有声，掘得玉豚，长可尺许，屋栋间仍自漏秫米，如此三年，昼夜不息，米坠既止，忽有一青蛇，长数尺，住在梁上，每落粪，辄成碎银，子阳获银米，遂为富儿，锻银作器，货卖倍售，馀家市者，随以破灭。
白泽图曰：玉之精名曰委然，如美女，衣青衣，见之以桃戈刺之，而呼其名，则可得也，夜行见女，戴烛入石，石中有玉也。
【诗】晋司马彪诗曰：玉出阆风侧，珠生南海滨，奕奕不周阪，苏桂扬其芬。
【赋】晋傅咸玉赋曰：易称乾为玉，玉之美与天合德，其在玉藻，仲尼论之备矣，非复鄙文所可称述，万物资生，玉禀其精，体乾之刚，配天之清，故能珍嘉在昔，实用罔极，夫岂君子之是比，盖乃王度之所式，其为美也若此，当其潜光荆野，抱璞未理，众视之以为石，独见知於卞子，旷千载以遐弃，倏一旦而见齿，为有国之伟宝，礼神祇於明祀，岂连城之足云，嘉遭遇乎知己，知己之不可遇，譬河清之难俟，既已若此谁，亦泣血而刖趾。
【赞】晋庾肃之玉赞曰：圆璧月镜，璆琳星罗，结秀蓝田，辉真荆和，玄珪特达，瑜不掩瑕，质鲜器润，流映滂沱。
郭璞瑾瑜玉赞曰：锺山之宝，爰有玉华，光采流映，气如虹霞，君子是佩，象德闲邪。
◇珪
《说文》曰：玠，大珪也，珽，大珪也，长三尺，抒上终葵首。
《尔雅》曰：珪大尺二寸谓之玠。
《白虎通》曰：珪以为信而见何也，珪者锐上，象物始生见於上也，信莫著於见，故以之，万物之始，莫不自洁，珪之为言珪也，上锐阳也，下方阴也。
《山海经》曰：羭山之神，祠之白圭。
《易》曰：告公用圭。
尚书，禹贡曰：禹锡玄圭，告厥成功，［玄，天色，禹功闻於四海，故尧锡玄圭，以旌显之。］
周官礼曰：以玉作六瑞，以等邦国，王晋大圭，执镇圭，缫藉五采五就，以朝日，［缫有五采文，所以荐玉，木为中幹，用韦衣而画之，就，成也，王朝日者，示有所尊，训民事君也，大圭长三赤，杼上终葵首，镇圭长赤有二寸，谓安镇四方，以四镇之山为琢饰。］公执桓圭，［二王之后，及王之上公，双植曰桓，宫室之象，所以安其上也，圭长九寸。］侯执信圭，伯执躬圭，缫皆三采三就，［皆象以人形为瑑饰，义取其慎行以保身，圭皆长七寸。］子执穀璧，男执蒲璧，缫皆二采再就，［义取安养於人，二玉或以穀或蒲文为瑑饰，璧皆径五寸。］四圭有邸，以祀天，旅上帝，［为於中央为璧，圭著四面，一玉俱成，邸，本也，圭本著於璧，圭末四出故也。］圭璧以祀日月星辰，青圭礼东方，穀圭天子以娉女，［穀，善也，其娉女则以纳徵。］琬圭以治德结好，琰圭以易行除慝，［有锋芒，并征伐诛讨之象。］土圭以致四时，［以度景致日，长五寸。］瑑圭以覜聘，牙璋以起军治兵，［若今以铜虎符发兵。］
《礼记》曰：诸侯以龟为宝，以圭为瑞，家不宝龟，不藏圭。
又曰：礼有以素为贵者，大圭不瑑，［大圭长三尺，抒上终葵首。］
又曰：大夫执圭而使，所以申信也，《毛诗》：白圭之玷，尚可磨也，斯言之玷，不可为也。
《左传》曰：郑驷带伐伯有，伯有死，游吉如晋还，闻难不入，八月奔晋，驷带追之，及酸枣，与子上盟，而用珪质于河，已复归。
又曰：王子朝用成周之宝珪于河，津人得诸河上，阴不佞以温之人南，［不佞，敬王大夫，晋以温兵助敬王南侵子朝也。］拘得玉者，取其卖之，则为石，王定而献之。
《论语》曰：执圭，鞠躬如也，如不胜。
《穆天子传》曰：天子宾于西王母，［如人，蓬发戴胜，善啸。］乃执白珪玄璧，以见西王母。
《墨子》曰：申徒狭［《太平御览》八百零六作狄。］曰：周之灵珪，出於土石，楚之明月，出於蚌蜃。
《庄子》曰：楚昭王延屠羊以三珪之位，［诸侯上卿皆执圭。］
《楚词》曰：接径千里出若云，［言楚国境界，任路交接，方千馀里，中有隐士，暮已来出，集聚若云也。］三珪重侯［三圭，公侯伯。］听类神，察笃夭隐孤寡存。［言三圭之君，不但知贤愚之类，亦察知笃疾早夭孤寡，振赡乏。］
《古今注》曰：章帝建初七年，玉珪出弘农华阴。
【赞】晋郭璞珪赞曰：玉作五瑞，辩章有国，君子鸣佩，亦以表德，永观厥祭，时惟文则。
