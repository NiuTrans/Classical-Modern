<strong>内典</strong>
◇内典
《后汉书》曰：明帝梦金人，长丈馀，头有光明，以问群臣，或曰：西方有神，名曰佛，其形丈六尺，而黄金色，帝於是遣［后汉书一百十八西域传，遣下有使字。］天竺，问佛道法，遂於国中图画形象焉。
《续汉书》曰：天竺国，一名身毒，在大月氏东南，修浮图佛道以成俗，不杀伐。
释道安西域志曰：波罗奈斯国，佛转法轮处，在此国也。
又曰须剌国，有五百沙弥真人寺，望晦日，寺前有方青石，大人来下石上。
又曰摩诃赖国，有阿耨达山，王舍城在山东南角，竹园精舍在城西。又有佛浴所，六年苦行处。
支僧载外国事曰：和诃条国，在大海之中，地方二万里，国有大山，山有石井，井中生千叶白莲花，井边青石上，有四佛足迹，合有八迹，月六斋日，弥勒菩萨，与诸天神，礼佛变竟，便飞去，浮图讲堂皆七宝，国王长者，常作金树银花，银树金花，供养佛。
又曰：维那国，去舍卫国五十由旬，由旬者晋言四十里，维摩诘家在城内，基井尚存。
又曰：迦维罗越国，今属播黎越国，犹有优婆塞，姓释，可二十馀家，是白静王之苗裔，昔太子生时，有二龙王，一吐冷水，一吐暖水，今有池，尚一冷一暖。
又曰：鸠留佛姓迦叶，生那诃维国。
又曰：弥勒佛当生波罗奈国，在迦维罗越南。
又曰：罽宾国在舍卫之西，国王民人，悉奉佛，道人及沙门，到冬，未中前饮少酒，过中不复饭。
又曰：佛在拘私那竭国般泥洹，欲泥洹时，自然有宝床从地出，有八万四千国王，争将佛归，神妙天人曰：佛应就此土，那竭王乃作金棺椱［《太平御览》七百九十七作柟。］檀车，送丧佛，［御览作佛丧。］积薪不烧自燃，王将舍利归宫，八万四千国，兴兵争舍利，婆罗门分之，用金升量舍利，得八斛四貐，诸国各得，还立浮图。
宋元嘉起居注曰：阿罗单国王毗沙跋摩，遣使云，诸佛世尊，常乐安隐，处雪山阴，雪水流注，百川洋溢，以味清净，周回屈曲，从趣大海，一切众生，咸得受用。
又曰：师子王国，遣使奉献，诏答云，此小乘经甚少，彼国所有，皆可写送。
扶南记曰：顿逊国，属扶南，西出海中，国主名昆仑，有天竺胡五百家，两佛图婆罗门千馀人，顿逊人敬奉其道，以香花自洗，精进不舍昼夜，香有区拨摩花，冬夏不衰，日载数千车货之，燥更香好。
《南州异物志》曰：天竺国地方三万里，佛道所上，其国王城郭宫室，皆雕文刻镂。
【诗】秦鸠摩罗什法师十喻诗曰：十喻以喻空，空必待此喻，借言以会意，意尽无会处，既得出长罗，住此无所住，若能映斯照，万象无来去。
宋谢灵运石壁立招提精舍诗曰：四城有顿踬，三世无极已，浮欢昧眼前，沉照贯终始，壮龄缓前期，颓年迫暮齿，挥霍梦幻顷，飘忽风电起，良缘迨未谢，时逝不可俟，敬拟灵鹫山，尚想祇洹轨，绝溜飞庭前，高林映窗里，禅室栖空观，讲宇折［本集作析。］妙理。
又过瞿溪石室饭僧诗曰：清霄飏浮烟，空林响法鼓，庶乘四等观，永拔三界苦。
宋谢庄八月侍华林曜灵殿八关斋诗曰：玉桴乘夕远，金枝终夜舒，澄淳玄化阐，希微寂理孚，梁武帝十喻幻诗曰：挥霍变三有，恍惚随六尘，兰园种五果，雕案出八珍，对见不可信，熟视事非真，空生四岳想，徒劳七识神，着幻是幻者，知幻非幻人。
又如炎诗曰：乱念瞩长原，例见望遥炯，逶迤似江汉，汎滥若沧溟，金波扬素沬，银浪翻绿萍，远思如可取，近至了无形，热缘热惚逼，渴爱渴心生。
又灵空诗曰：物情异所异，世心同所同，状如薪遇火，亦似草行风，迷惑三界里，颠倒六趣中，五爱性洞远，十相法灵冲，皆从妄所妄，无非空对空。
又乾闼婆诗曰：灵海自已极，沧流去无边，蜃蛤生异气，闼婆郁中天，青城接丹霄，金楼带紫烟，皆从望见起，非是物理然，因彼凡俗喻，此中玄中玄。
又梦诗曰：甘寝随四坐，盖睡依五众，违从竞分诤，美恶相戏弄，出家为上首，入仕作梁栋，色已非真实，闻见皆灵洞，长眼出长夜，大觉和大梦。
又会三教诗曰：少时学周孔，弱冠穷六经，中复观道书，有名与无名，妙术镂金版，真言隐上清，密行贵阴德，显证表长龄，晚年开释卷，犹日映众星，苦集始觉知，因果乃方明，示教唯平等，至理归无生。
又游锺山大爱敬寺诗曰：才性之方便，智力非善权，叹逝比愆稔，交臂乃奢年，从流既难及，溺丧谓不然，三苦恒追随，五毒自烧燃，贪痴养忧畏，热恼坐燋煎，道心理归终，信首故宜先，驾言追善友，回与寻胜缘，面势周大地，萦带极长川，棱层叠嶂远，逦迤磴道悬，朝日照花林，光风起香山，瑟居超七净，梵住逾八禅，始得展身敬，方乃远心虔，菩提圣种子，十万良福田，正趣果上果，归依天中天，以我初觉意，贻尔后来贤。
又和太子忏悔诗曰：玉泉漏向尽，金门光未成，缭绕闻天乐，周流扬梵声，兰汤浴身垢，忏悔净心灵，萎草获再鲜，落华蒙重荣。
梁简文帝十空如幻诗曰：汉安设大响，周穆置高台，三里生云雾，瞬息起冰雷。空持生识缚，徒用长心灾，慧人恒弃舍，庸识屡邅回，六尘俱不实，三界信悠哉。
又水月诗曰：圆轮既照水，初生亦映流，溶溶如渍璧，的的似沉钩，非关顾兔没，岂是桂枝浮，空令谁雅识，还用喜腾猴，万累若消荡，一相何更求。
又如响诗曰：叠嶂迥参差，连峰郁相拒，远闻如句味，遥应成言语，竟无五声实，谁谓八音所，空或颠倒群，徒迷尘缚侣，愍哉火宅中，兹心良可去。
又如梦诗曰：秘驾良难辨，司梦并成虚，未验周为蝶，安知人作鱼，空闻延寿赋，徒劳岐伯书，潜令六识扰，安能二惑除，当须耳应满，然后会真如。
又如影诗曰：朝光照皎皎，夕漏转骎骎，昼花斜色去，夜树有轻阴，并能兴眼入，俱持动惑心，息形影方止，逐物虑恒侵，若悟假名浅，方知实相深。
又镜象诗曰：精金宛成器，悬镜在高堂，后挂七龙网，前发四珠光，迥望疑垂月，傍瞻譬璧珰，仁寿含万类，淮南辩四乡，终归一忘有，何关至道场。
又蒙豫忏悔诗曰：皇情矜幻俗，圣德愍重昏，制书开摄受，丝纶广慧门，时英满君囿，法侣盛天园，俱消五道缚，共荡四生冤，三循祛爱马，六念静心猿，庭深仗采艳，地寂伎声喧，上风吹法鼓，垂龄鸣昼轩，新梅含未发，落桂聚还翻，早灯藏石磴，寒潮浸水门，一期蒙诱善，方原遣笼樊。
又往虎窟山寺诗曰：细松斜绕径，峻岭半藏天，古树无枝叶，荒郊多野烟，分花出黄鸟，桂石下新泉，蓊郁均双树，清灵类八禅，栖神紫台上，纵意白云边，徒然嗟小药，何由齐大年。
又侍讲诗曰：物善渥深慈，监抚宣王事，英迈八解心，高超七花意。
又旦出兴业寺讲诗曰：沐芳肃朝带，驾言祗净宫，羽旗承去影，铙吹杂还风，吴戈忧服箭，骥马绿沉弓，水照柳初碧，烟含桃半红，见鹤徒知谬，察象理难同，方知恶四辩，奚用语三空。
又和会三教诗曰：聚沫多缘假，摽空非色香，汉君虽启梦，晋后徒降祥，玄机昔未辩，洞鉴资我皇。
又夜望浮图上相轮绝句诗曰：光中辩垂带，雾里见飞鸾，定用方诸水，持添承露盘。
又望同泰寺浮图诗曰：遥看官佛图，带璧复垂珠，烛银逾汉汝，宝铎迈昆吾，日起光芒散，风吟宫徵殊，露落盘恒满，桐生凤不雏，飞幡杂晚虹，音绛，昼鸟狎晨凫，梵世临空下，应真蔽景趋，帝马咸千辔，天衣使六铢，意乐开长表，多宝现金躯，能令苦海渡，复使慢山逾，头能周四忍，长当出五居。
梁元帝和刘尚书侍讲五明集诗曰：汲引留宸鉴，舟航动睿情，法王惟一法，无生信不生，日宫佳气满，月殿善风清，绮钱敞西观，缇幔卷南荣。
梁昭明太子玄圃讲诗曰：试欲游宝山，庶攸信根立，虽娱慧有三，终寡闻知十。
锺山解讲诗曰：轮动文学乘，笳鸣宾从静，瞰出嵒隐光，月落林馀影，情理既已详，玄言亦兼逞。
东斋听讲诗曰：庶兹祛八倒，冀此遣六尘，良思大车道，方原宝舡津，既餐甘露旨，方欲书诸绅。
又参讲席将讫诗曰：八水润焦牙，三明启群目，宝铎且参差，名香晚芬郁，辐舍六龙惊，微祛二鼠蹙，意树发空花，心莲吐轻馥。
又同大僧正讲诗曰：放光闻鹫岳，金牒秘香城，穷原绝有际，杂照归无名，若人聆至寂，寄说表真冥，能令梵志遣，亦使群魔惊，今闻大林聚，净土接承明，掖影连高塔，法鼓乱严更，雷声芳树长，月出地芝生，已生法味乐，复悦玄言清，何因动飞辔，暂使尘劳轻。
又开善寺法会诗曰：兹地信开寂，清旷唯道场，玉树琉璃水，羽帐郁金床，紫柱珊瑚地，神幢明月珰，牵萝下石磴，攀桂陟松梁，涧斜日欲隐，烟生楼半藏，千祀终何迈，百代归我皇，神功照不极，睿镜湛无方，法轮明智日，慧海度慈航，尘根夕未洗，希霑垂露光。
梁宣帝奉迎舍利诗曰：释迦称散体，多宝号金躯，白玉诚非比，黄金良莫逾，变见绝言象，端异乃冥符，灵知虽隐显，妙色岂荣枯，唯当千劫后，方成无价珠。
梁沈约八关斋诗曰：因戒倦轮飘，习障从尘染，四衢道难辟，八正扉犹掩，得理未易期，失路方知险，迷涂既已复，豁悟非无渐。
又四城门诗曰：六龙既惊轸，二鼠复驰光，衰龄难慎辅，暮质易凋伤。又和王卫军解讲诗曰：妙轮辍往驾，宝树未开音，甘露为谁演，得二摽道心，眇眇玄涂旷，高义总成林，七花屏尘相，八解濯芳襟。
梁庾肩吾和太子重云殿受戒诗曰：皇明执东曜，帝扆居北辰，小乘开治道，大觉拯苍民，殊涂同义路，分流合智津，传香引上德，列伎进名臣，连阁翻如画，图云更似真，镜山衔殿影，梅梁落梵尘，苑桂恒留雪，天花不待春，万年逢瑞应，千生值法身，天衣初拂石，豆火欲然薪，重善终无报，轻毛庶有因。
又咏同泰寺浮图诗曰：望园临奈苑，王城对邺宫，还从飞阁内，遥见崛山中，天衣疑拂石，凤翅欲凌空，云甍犹带雨，莲井不生桐，盘承云表露，铃摇天上风，月出琛含水，天晴幡带虹，周星疑更落，汉梦似今通，我后怀初照，不与伊川同，方应捧马出，永得离尘蒙。
梁刘孝绰和昭明太子锺山解讲诗曰：御鹤翔伊水，攀马出王田，停銮对宝坐，辩论说人天，淹尘资海適，照暗仰灯燃，法明一已散，笳剑俨将旋。
梁刘孝仪和昭明太子锺山解讲诗曰：诏乐临东序，时驾出西园，虽穷礼游盛，终为尘俗喧，岂如弘七觉，扬鸾启四门，夜气清箫管，晓阵烁郊原，山风乱采毦，初景丽文辕，林开前骑骋，遥曲羽旄屯，烟壁浮青翠，石濑响飞奔，回舆下重阁，降道访真源，谈空匹泉涌，缀藻迈弥繁，轻生逢遇误，并作辇龙鹓。
梁释慧令和受戒诗曰：泬寥秋气爽，摇落寒林疏，风散飞廉雀，浪动昆明鱼，是日何为盛，证戒奉皇储，原陪升自在，神通任卷舒。
梁王筠和太子忏悔诗曰：习恶归礼忏，有过称能改，圣德及群生，唱说信兼采，翘心荡十恶，邈诚销五罪，三缚解智门，六尘清法海，超然故无着，逍遥新有待。
梁王台卿和望同泰寺浮图诗曰：朝光正晃朗，涌塔标千丈，仪凤异灵鸟，金盘代仙掌，积栱承雕桷，高檐挂珠网，宝地若池沙，风铃如树响，刻削生千变，丹青图万象，烟霞时出没，神仙乍来往，晨雾半层生，飞幡接云上。
周庾信和同泰寺浮图诗曰：岧岧陵太清，照殿比东京，长影临双阙，高层出九城，栱积行云碍，幡摇度鸟惊，凤飞如始泊，莲合似初生，轮重对月满，铎韵拟鸾声，昼水流全住，图云色半轻，露晚盘犹滴，珠朝火更明，虽连博望苑，还接银沙城，天香下桂殿，仙梵入伊笙，庶闻八解乐，方遣六尘情。
又咏阐弘二教诗曰：五明教已设，三元法复开，鱼出［本集作山。］将鹤岭，清梵两边来，香烟聚成塔，花雨积为台，空心论佛性，真气辩仙才。
又登云居寺塔诗曰：重峦千仞塔，隥九层台，跗下云峰出，窗前风洞开，蹑岭锺声度，中天梵响来。
陈阴铿开善寺诗曰：鹫岭春光遍，王城野望通，登临情不极，萧散趣无穷，湋随入户树，花逐下山风，栋里归云白，窗外落晖红，古石何年卧，枯树几春空，淹留惜未及，幽桂有芳丛。
又游巴陵空寺诗曰：日宫朝绝磬，月殿夕无扉，网交双树叶，轮断七灯辉，香尽奁犹馥，幡尘画渐微，借问将何见，风气动天衣。
陈张正见陪衡阳王游耆阇寺诗曰：甘棠听讼罢，福宇试登临，兔苑移飞盖，王城列玳簪，阶荒犹累玉，地古尚填金，龙桥丹桂偃，鹫岭白云深，秋窗被旅葛，夏户响山禽，清风吹麦垄，细雨濯梅林。
【颂】宋谢灵运无量寿佛颂曰：法藏长王宫，怀道出国城，原言四十八，弘誓拯群生，净士一何妙，来者皆清英，颓年欲安寄，乘化好晨征。
齐王融净住子归信门颂曰：生浮命舛，识罔情违，业云结影，慧日潜晖，委蛇循途，极夜无归，登山小鲁，汎海难沂，参珉见璧，辩砾知玑，迷甘未远，匪正何依。
又忏悔三业门颂曰：乐田生灭，患以身全，业资意造，事假言筌，利名相倚，荣辱兹缠，燕骥匪蹑，铜锴徒镌，惑端风绪，爱境旌悬，不勤一至，何阶四禅。
又出家善门颂曰：澡身浴德，晦迹埋名，将安宝地，谁留化城，道场旷谧，禅迳闲清，风飘弗响，震辄徒声，啸傲焉虑，脱落何营，长捐有结，永寘无生。
又在家善门颂曰：处尘贵不染，被褐重怀珠，美玉耀幽石，曾兰夕丛刍，四民亦为之，三界岂能渝，谅兹亲爱沫，宁以财利拘，烦流舍智宝，榛路坦夷衢，万品竟何匹，烈火树红趺。
又法门颂曰：出不自户将何由，行不以法欲焉修，之燕入楚待騣足，凌河越海寄轻舟，通明洞烛焕曾景，深凝广润湛川流，翼善开贤敷教义，昭蒙启惑涤烦忧，功成弗有居无著，淡然无执与化游。
梁简文帝大法颂曰：若夫眇梦华胥，怡然如射，服齐宫於玄扈，想至理於汾阳，轻九鼎於褰裳，视万乘如脱屣，斯盖示至公之要道，未臻於出世也，至於藏金玉於川岫，弃琴瑟於大壑，卑宫菲食，茨堂土阶，彤车非巧，粗裘靡饰，斯盖示物以俭，亦未偕於出世也，解网放禽，穿泉掩胔，起泣辜之泽，行扇暍之慈，推沟之念，有如不足，纳隍之心，无忘宿寤，善所以示，物以为仁，亦未偕乎出世也，甘泉启太一之坛，嵩山置奉高之邑，碣石刻羡门之誓，不夜作交门之歌，斯盖止爱久龄，事存诸己，笃而为论，弥有未弘，岂若燃智慧之炬，照生死之闇，出五阴之聚，升六度之舟，浮众得之海，践不至之岸，驱彼众生，同跻仁寿，引兹具缚，俱入大乘，九有倾心，十方草靡。
玄圃园讲颂曰：七辩悬流，双因俱启，情游彼岸，理惬祇园，于时藏秋仲节，丽景好晨，气含金扇，霜浮玉管，鸟〈亢鸟〉於琼音，树藏蕤於妙叶，液水穿流，蓬山写状，风生月殿，日照槐烟，辞曰：析论冥空，玄几入道，密宇清幽，重关相藻，日暎金云，风摇银草。
【赞】宋谢灵运聚幻赞曰：幻工作同异，谁复谓非真，一从游物过，既往亦何陈，谬者疑久近，远者皆自宾，勿起离合情，会无百代人。
又聚沫泡合赞曰：水性本无泡，激流遂聚沫，即异成貌状，消散归虚壑，君子识根本，安事劳与夺，愚俗骇变化，横复生欣怛。
又影响合赞曰：影响顺声色，资物故生理，一旦挥霍去，何因得象似，群有靡不然，昧漠乎自已，四色尚无本，八微欲安恃。
隋江总香赞曰：海岸相传，香流大千，不吹自转，将销更燃，萦空杂雾，散迥飞烟，还符戒品，薰修福田。
又花赞曰：池中宝花，叶覆金沙，逆风气乱，映水光斜，散由天女，卖乃王家，若生心树，原结因牙。
又灯赞曰：宝灯夜开，影遍花台，烟抽细焰，烬落轻灰，珠惭色并，月耻光来，一明暗室，若遣尘埃。
又幡赞曰：金幡化成，摇荡相明，留无定影，散乃俱轻，光分绀殿，采挂香城，恒知自转，福与之生。
【碑】梁元帝荆州长沙寺阿育王像碑曰：盖闻璇玑玉衡，穹昊所以纪物，金版玉文，淳精所以播气，何则，咸秩社首，义尽於寰中，铸鼎冯翊，未穷於系表，况复道冠万灵，理超千圣，智周十地，行圆四等，变海成苏，移山入芥，钵锋广说，藕丝见道，惠音八种，面门五色，组钵生华，入青楼而吐曜，金床照采，出紫殿而相辉，才度莲河，即处天冠之寺，始游罗卫，便居坚固之林，斯盖俯应阎浮，未臻常乐，降情诱接，岂穷妄相，若乃境无引汲，智生浅深，明同一体，惑起十重，七地初刃，方称变易，三达后心，因穷智种，然俱冥四德，脱屣双林，示表金棺，现焚檀椁，浩浩焉不可知已，却望五津，距青莲之洞，傍临三峡，带明月之流。
梁刘孝仪雍州金像寺无量寿佛像碑曰：昔尧乃则天，莫能名其圣，丘才譬日，无德称其道，况复欲宣五品，将叹三法，固使迦叶耻其无智，龙树羞其非辩，犹闻献盖长者，颂以七言，无学比丘，陈其百句，至有九辈性生，一身补处，尘洗玉池，神闻金叶，树声繁会，赵简於是未闻，地宝焜煌，周穆之所不见，昔者出城石转，还林现疾，梦树既沉，梵花独反，犹有香杖叠衣，红爪绀发，可得崇以妙利，显用珍函，彼弥纮感化殊摄，日轮照曜，月面从容，毫散珠辉，唇开果色，似含微笑，俱注目於瞻仰，如出软言，咸倾耳於谛听，像复以其夕，出住寺门，始则映显岩间，犹对鹫山之礼，末又徘徊阃外，似救毗城之疾，空中生树，岂曰难思，火内披莲，未为多有，铭曰：奄有净国，实应多祉，叶产梵童，花开释子，玉莲交映，银荷递起，伊尹惭桑，伯阳羞李。
梁刘勰剡县石城寺弥勒石像碑铭曰：夫道源虚寂，冥机通其感，神理幽深，玄德司其契，是以四海将宁，先入感凤之宝，九河方导，已致应龙之画，况种智圆照，等觉遍知，扬万化於大千，摛亿形於法界，其灵起摄诱之权，影现戏游之力，可胜言者哉，自优昙发华，而金姿诞应，娑罗变叶，而塔像代兴，月喻论其迹隐，镜象譬其常照，律师应法似流，宣化如渴，杨舲游水，驰锡禹山，於是扪虚梯汉，构立栈道，状奇肱之飞车，类似叟之悬阁，体高图范，冠采虹蜺，推凿响於霞上，剖石洒於云表，信命世之壮观，旷代之鸿作也，青艧与丹粟竞采，白金共紫铣争辉，梵王四鹤，徘徊而不去，帝释千马，踯躅而忘归。
【寺碑】齐王巾头纮寺碑铭曰：盖闻抱［《文选》五十九作挹。］朝夕之池者，无以测其浅深，仰苍苍之色者，不足知其远近，况视听之外，若存若亡。
梁简文帝善觉寺碑铭曰：盖闻在天成象，倬彼云汉，在地成形，嵩高惟岳，苍苍斡运，灵槎犹且去来，岩岩峻极，巫咸可以升降，穆贵嫔宿植远因，已於恒沙佛所，经受记莂，有绿［全梁文十四作缘。］娑婆，降迹斯土，行迈英皇，德降华附，河南望浮云之瑞，新野表升天之祥，光前绝后，建兹福地，乃於建康之太清里，建善觉寺焉，大通元年，龙集己酉，有令使立碑文，未获构撰，居诸不息，寒暑推移，轩曜夙倾，前星次掩，岁在诹訾，始得补辍，何言之陋，何事之隆，窃等仲由，空悲负粟之哽，复异桓良，终无维山之日，永言缠纂，独咽丹心，铭曰：效彼毗城，建斯福舍，四柱浮悬，九城灵架，重栾交峙，回廊逢迓，掩映花台，崔嵬兰榭，阳燧晖朝，青莲开夜。
又神山寺碑序曰：天地始终，愆长不极，劫数沙尘，寂寥谁辩，虽铁界铜围，如影如约，补石擎金，随生焰灭，独有鹫岳灵境，净土不烧，螺髻金质，声闻难睹，故发塔喜园，流名天上，耆山鹄苑，布迹人中，自非庄严妙土，吉祥福地，何以标兹净域，置此伽蓝，皇太子殿下，几圆上圣，智周物外，澄明离日，照影春星，长歌安胜，表察书之独见，驰道回车，鹜班轮而不绝。
梁简文帝慈觉寺碑序曰：窃以易表含贞，记称厚载，龙星启曜，璧月仪天，是以河外黄云，沙傍崩鹿，故能发纬伊绪，重阐刘系，亦有观津美於西汉，扶风盛彼东京，未若樊污［疑当作沔。］之邦，宛叶之境，休祥茂祉，独繁前迹，庄姬流誉之所，烈后业兴之地，南阳称其何氏，新野犹曰邓家，逖彼遐踪，复履今庆，贵嫔金声早振，淑范增徽，才实母师，行为女楷，穷兹四德，洞彼六经，温明内湛，慈慧天发，君缀庆璇枝，联休紫汉，幸得愆无负斧，任重束蕃，实以契阔言提，绸缪善诱，事其从居，义深则盼，而叨恩作牧，衅结幽祗，一诀椒慈，长违宝幄，风枝弗静，陟屺何期，祗奉储训，谬兹刊撰，夫道长业大，遗范事隆，嗟油素之可捐，惧故老之难述。
又相宫寺碑曰：真人西灭，洎罗汉东游，五明盛士，并宣北门之教，四姓小臣，稍罢南宫之学，超洙泗之济济，比舍卫之洋洋，是以高檐三丈，乃为祀神之舍，连阁四周，并非中宫之宅，雪山忍辱之草，天宫纮树之花，四照芬吐，五衢异色，能令枎解说法，果出妙衣，鹿苑岂殊，祇林何远，皇太子萧纬，自昔蕃邸，便结善缘，虽银藏盖寡，金地多阙，有惭四事，久立五根，泗川出鼎，尚刻之罘之石，崏峨作镇，犹铭剑壁之山，矧伊福界，宁无镌刻，铭曰：洛阳白马，帝释天冠，开基紫陌，峻极云端，实惟爽垲，栖心之地，譬若静土，长为佛事，银铺曜色，玉蛇楚金光，塔如仙掌，楼疑凤皇，珠生月魄，锺应秋霜，鸟依交露，幡承杏梁，窗舒意蕊，室度心香，天琴夜下，绀马朝翔，生灭可度，离苦获常，相续有尽，归乎道场。
又梁元帝善觉寺碑曰：金盘上疏，非求承露，玉写前临，宁资润蛇楚，飞轩绛屏，若丹气之为霞，绮井绿钱，如青云之入吕，宝绳交映，无惭紫绀之宫，花台照日，有迹白林之地，铭曰：聿遵胜业，代彼天工，四园枝翠，八水池红，花疑凤翼，殿若龙宫，银城映沼，金龄响风，露台含月，珠幡拂空。
又锺山飞流寺碑曰：清梵夜闻，风传百常之观，宝铃朝响，声扬千秋之宫，同符上陇，望长安之城阙，有类偃师，瞻洛阳之台殿，瞰连甍而如绮，杂木而成帷。铭曰：云聚峰高，风清锺彻，月如秋扇，花疑春雪，极目千里，平原〈艹迢〉遰。
又旷野寺碑曰：云楣胶葛，桂栋阴峰，刻虬龙於洞房，倒莲花於绮井，月殿朗而相晖，雪宫穆以华壮，〈车献〉々璇题，虹梁生於暮雨，嶪嶪银榜，飞观入乎云中，铭曰：圆珰旦晖，方诸夜朗，金盘曜色，宝铃成响。
又郢州晋安寺碑铭曰：凤皇之岭，芊绵映色，莲花之洞，照曜增辉，山云，黄鹤，疑闻天之夜响，城称却月，似轻云之霄蔽，铭曰：虹梁紫柱，螭桷丹墙，绮井飞栋，华榱壁珰，应龙若动，威凤疑翔，玉舄霄润，金池夕光，朱城却棁，紫陌潜通，堑柳朝绿，江晖暝红，落霞将暮，鲜云夕布，峰下阳乌，林生阴兔，分珮隔浦，皇樯隐雾，俱听法锺，同观宝聚。
又杨州梁安寺碑序曰：窃以阳之有宗者，莫拟於灵乌，夜之有光者，孰逾於阴兔，故以日门见羲和之色，月殿望奔娥之象，而合璧迢遰，丈尺犹且莫量，朗镜悠远，积空之所不筭，复有紫川青龙之水，却月朝霞之山，白珪玄璧，饯瑶池之上，银阙金宫，出瀛洲之下，空台四柱，随仙衣而俱飏，宝堑三重，映瑞园而涵影，旃檀散馥，无复圆觉之风，地涌神龛，皆成多宝之塔。
又摄山栖霞寺碑曰：金池无底，已通实堑之侧，玉树生风，傍临采舡之上，七重栏楯，七宝莲花，通风承露，含香映日，铭曰：苔依翠屋，树隐丹楹，涧浮山影，山传涧声，风来露歇，日度霞轻，三灾不毁，得一而贞。
又归来寺碑曰：幡影飏於绛台，梵声依於应塔，三相不留，萧蚕终坏，八苦遐长，灯蛾未已，铭曰：铃随风振，盘依露泫，丹桂无枝，朱杨自翦，九苑萌枯，三昧叶卷，疏树摇落，翻流清浅。
梁沈约法王寺碑曰：昔周师集於孟津，汉兵至于垓下，翦商肇乎兹地，殪楚由乎斯域，慧云匪由触石，法雨起乎悲心，驱之仁寿，度之彼岸，济方割於有顷，扑既燎於无边，陆旗风靡，水阵云披，萦山为堞，失其九天之险，负疑为隍，曾无一苇之阂，昏师反接，伪牧泥首，掬指则河舟尚虚，委甲则熊岭非峻，乃按兵江汉，誓众商郊，因斯而运斗枢，自兹而廓天步，业隆放夏，功高伐殷，济横流而臣九服，握乾网而子万姓，眷言四海，莫不来王，此惟余宅，宁止西顾，临朝夕之濬池，带长洲之茂苑，藉离宫於汉旧，因林光於秦馀，回廊敞匝，複殿重起，连房极睇，周堵如云，铭曰：往却将谢，灾难孔多，炎炎烈火，淼淼洪波，聚为丘岳，散成江河，俗缘浮诡，真谛遐长，匪因希向，曷寄舟梁，标功显德，事归道场，祁祁法众，同兹无我，振锡经行，祇林宴坐，或斯寂灭，或念薪火，惆怅三明，徘徊四果。
梁陆倕天光寺碑曰：法云旦聚，则浸润被乎重沙，慧日晨登，则晖光烛於有顷，皇帝乃把神珠，握灵镜，击天鼓，橦地锺，驱日月之师，勒星辰之阵，九流外籍，五明内典，鸟策馀文，龙宫遗教，莫不神游房奥，迹遍门墙，思洞希微，言穷名象，珉陛凌虚，琼篱郁起，可使龙城愧饰，雁塔惭珍，日宇夺晖，月宫掩丽，昔者姬水寿丘，载纪山川之目，丹陵负夏，仅传乡党之名，歌酒故邑，赐覆穷乎身世，埙篪旧里，高会止於当年，铭曰：被物如露，偃民犹草，解髻传珠，抽衣受宝，化违宅火，功超河岸，舍我神居，兴兹灵馆，八袭丰殿，四柱高廊，并陈金璧，旁建玉厢，踪横杂树，间厕众芳。
梁王筠开善寺碑曰：妙门关键，辟之者既难，法海波澜，游之者未易，是以轩称俊圣，尧曰钦明，韶护有美善之风，文武致时雍之业，地平天成，惟事即世，移风易俗，匪止今身，至如访道峒山，乘风独远，疑神汾水，杳［原讹肯，据冯校本改。］然自丧，或宗仰黄老之淡，景慕神仙之术，斯盖不度群生，事局诸己，笃而为论，道有未弘，薰风遹露，散馥流甘，璧月珠星，联华飏叶，脩幡绕於云根，和铃响於天外，玉池动而扬文，宝树摇而成乐，铭曰：亭亭功汉，耿介凌烟，层甍霞耸，飞栋星悬。
梁张绾龙楼寺碑曰：盖闻井鱼之不识巨海，夏虫之不见冬冰，故知局於泥甃者，未测沧溟之浩汗，笃於一时者，宁信寒暑之推移，何异乎玩即世而弗悟於生死之流，耽假乐而迷於真觉之观，铭曰：识相裁萌，无明重蔽，五住次起，四生无际，苦海倒流，业风横厉，彼岸何远，津航绝济，轻毛易转，花水难留，寔逢象正，悟彼生修，照曜真法，逍遥宝舟，占彼胜地，胥宇攸宅，遥川萦带，峻矩盘桓，霞生莲堞，风起长澜，冬室停燠，夏台增寒。
周王襃善行寺碑曰：盖闻在天成象，群星仰於北辰，在地成形，百川起於东海，是知璿玑盈缩，并运天枢，江汉所宗，争环地轴，尘沙日月，同渤澥之轮回，百亿鑯围，等阎浮之数量，章亥步骤，岂尽世界之边，隶首忽微，宁穷却海之筭，乌牛桷力，方十行之偕梯，{少兔}马渡河，譬三乘之等级，定水坏须弥之山。智炬燃金刚之际，敬表六和，现沙门之进止，衣乘四寸，示声闻之律仪，至於千叠火然，鹄林变色，四禅灾起，鸽影传辉，羽林出使，汉开濯龙之祀，桑门传译，晋处洛阳之拜。
京师突厥寺碑曰：夫六合之内，存乎方册，四天之下，闻诸象教，百亿阎浮，尘沙筭而不尽，三千日月，世界数而无边，至於周星夕陨，汉宫宵梦，身高梵世，力减须弥，应现十方，分身百佛，上极天中，下穷地际，转法轮於稔国，留妙象於罽宾，至于善见神通，瓶沙瑞相，波斯铸金，优填雕木，莫不归依等觉，回向佛乘，弃形骸而入道，舍国城而离俗，突厥大伊尼温木汗，夏后馀基，惟天所置，威加穷发，兵历无革，小大当户，左右贤王，麟胶角触之弓，鹫羽射雕之箭，跨葱岭之酋豪，靡不从化，逾天山之君长，咸皆宾属，人敦信契，国宝亲邻，太祖文皇帝，道被寰中，化覃无外，提群品於万福，济苍生於六道，大冢宰晋国公，功高夤亮，位隆光辅，命司空而度地，监匠人而置臬，带三条之逸陌，面九市之通鄽，图木缇锦，雕楹砻密，香随微雨，自丽风尘，幡杂天花，常调丝竹，四禅大患，净界无毁，六珠芬尽，法身常住，铭曰：七华妙觉，三空胜境，意树已彫，心猿斯静，灵城偃色，空衣灭影，索隐穷源，振衣提领。
陈徐陵齐国宋司徒寺碑曰：无色之外，方为化城，非想之中，犹称火宅，若夫众生无尽，世界无穷，芬若披莲，远如散墨，善才童子，南行未窥，目连沙门，北游不见，一一刹土，皆由业缘，万万僧祇，终非常乐，天宫蹇产，犹倾四大之风，魔殿崔嵬，终惧三灾之火，朱楼宝塔，辉焕争华，既义畅中土，道流遐域，显默同归，华夷俱慕，自棁石濑流，始终一槩，恬智交养，三十馀年，春秋八十三，古人云，道存人亡，法师之谓，凡我门徒，感风徽之缅邈，伤谘悟之永灭，敢以浅见，扬德金石，铭曰：九流依真，三乘归佛，道往绝迹，慈还接物，孰是发蒙，昭我慧日，摄乱以定，辟邪以律，秦皇雄感，蔽理通情，王孙遍解，远死滞生，夫子之悟，万劫独明，寒暑递易，悲欣皋壤，秋蓬四转，春鸿五响，孤松独秀，德音长往，节有推迁，情无遗想。
梁元帝庄严寺僧旻法师碑曰：夫宏才妙物，云液之所降生，独振孤标，伦类之所远绝，是故随光烛魏，非折水之恒珍，和璧入秦，岂润山之常宝，僧旻法师，盖天地之淳精，宇宙之朅器，本姓孙氏，有吴开国大皇帝其先也，法师道蔼二仪，德充四海，含春夏之生长，抱日月之贞明，辞旨清新，置言闲远，千门万户，必臻其奥，九部五时，若指诸掌，坦然夷易，豁尔洞开，故缁素结辙，华戎延道，晨风之郁北林，龙鱼之趣深泽，哲人云逝，指南谁属，铭曰：永离百非，闻之寂灭，苟云未树，共归今辙，方坟结构，伽蓝罢设，朱火一潜，青松长列。
又光宅寺大僧正法师碑曰：昂昂千里，孰辩骐麟之踪，汪汪万倾，谁测波澜之际，望之若披云雾，睹之如观日月，至乃耆年宿望，蓄思构疑，悬锺无尽，短兵有倦，犹若分旦望景，履冰待日，莫不倾河注烛，虚往实归，皇帝革命受图，补天纫地，转金轮於忍土，策绀马於阎浮，逸融方超，图南辍轨，岂直尽兹相府，署彼义年，方当高步仙阶，永编金牒，繁霜凝而且委，松风凄而暮来，悲马鸣之不反，望龙树而心哀，铭曰：澄月夜亏，清氛且卷，曾峦远岸，苍江傍缅。
梁王筠国师草堂寺智者约法师碑曰：结宇山椒，疏壤幽岫，蓄云泄雨，霭映房栊，浴日涵星，翻光池沼，震居暇豫，留思幽微，研精经藏，探求法宝，香城实相之谈，金河常乐之说，究竟微妙，洞达幽玄，掖庭为道心之宫，华林构重云之殿，师子之座，高广於灯王，听法之筵，众多於方丈，开宝函之奥典，阐金字之微言，显证一乘，宣扬三慧，辩才无阂，游戏神通，莫不皆悟无生，咸知妄想，随类得解，俱会真如，铭曰：形在江湖，心超祇鹫，思协风云，量包宇宙，轩瞰苍波，窗承翠岭，须枕烟露，掔持光景。
梁沈约比丘尼僧敬法师碑曰：立言道往，标情妙觉，置想依空，练心成学，缊日悠长，疏年缅邈，风迁电改，斯理莫违，神有殊適，形无异归，临泉结恸，有怆徂晖，松飚转盖，山雨披衣，载刊贞轨，永播馀徽。
梁王僧孺栖玄寺云法师碑铭曰：眇眇大家，茫茫真朴，多沦爱有，莫辩尘浊，猗欤息心，言高理邈，居之匪绚，得之靡学，刻情几种，厉想玄觉，且说且定，以披以握，来遵北渚，至依西岳，西岳瓘瓘，北渚回波，庭栖弱羽，檐挂轻萝，甘粗衣恶，弃厚安薄，灭意嚣湫，寄心寥廓。
陈徐陵东阳双林寺傅大士碑曰：自脩禅远豁，绝粒长斋，非服流霞，若食朝沆，姜原所履，天步可以为俦，河流大屐，神足宜其相比，夫以连城之宝，照庑之珍，野老怪而相捐，工人迷而不识，昔汉皇受道，栾大不臣，魏祖优贤，杨叟如客，河上之老，轻举临於孝文，台下之人，高尚加於光武，五胡内赑，苍鹅之兆未萌，四海横流，夷羊之牧匪见，滴海未尽其辞，悬河不穷其义，伯阳之德贞，桓纪於濑乡，仲尼之道高，碑书於鲁县，亦有扬雄弟子，郑玄门人，俱述清猷，载刊玄石，铭曰：来仪上国，抗礼承明，妙辩无相，深言不生，撞锺比说，击鼓惭英，乐论天口，谁其与京，乍见仙掌，爰标神足，色艳浮檀，香逾詹匐，噭噭门人，承师若亲，宁焚软叠，弗燎香薪，合窟为定，方坟以墟，须弥巨海，变炭扬尘，净土无坏，灵仪自真，何时踊塔，复睹令身。
隋江总明庆寺尚禅师碑铭曰：百世之上，百世之下，含章隐璞，明真照假，空行已无，希音和寡，不有耆德，谁其继者，朗月灵悬，高风独写。
又建初寺琼法师碑曰：夫智慧精进，皆曰第一，妙德净名，并称不二，若乃斡五欲之泥，解六情之网，御宝车之迹，面香城之路，荷持像法，汲引人伦，惟此法师，心力备矣，东山北山之部，贯花散花之句，并编柳成简，题蒲就业，学非全朔，无待冬书，师梦尹儒，自知秋驾，铭曰：屑屑人世，茫茫大千，欲流心火，意树身田，老惊灵籥，孔惜逝川，三空莫辩，二谛何诠，佛日初昭，慈云不偏，秋露寂灭，莫系悠然。
