<strong>七连珠</strong>
◇七
傅玄七谟序曰：昔枚乘作七发，而属文之士，若傅毅刘广世崔骃李尤桓麟崔琦刘梁之徒，承其流而作之者纷焉，七激七兴七依七疑七说七蠲七举之篇，通儒大才，马季长，张平子，亦引其源而广之，马作七厉，张造七辩，非张氏至恩，［《太平御览》五百九十作思。］比之七激，未为劣也，七释佥曰妙焉，吾无间矣，若七激七依之卓轹一技，七辩之缠绵精巧，七启之奔逸壮丽，七释之情密闲理，亦近代之所希也，挚虞《文章流别论》曰：七发造於枚乘，借吴楚以为客主，先言出舆入辇，蹶痿之损，深宫洞房，寒暑之疾，靡漫美色，宴安之毒，厚味暖服，淫跃之害，宜听世之君子，要言妙道，以疏神导体，蠲淹滞之累，既设此辞，以显明去就之路，而后说以声色逸游之乐，其说不入，乃陈圣人辩士讲论之娱，而霍然疾瘳，此固膏粱之常疾，以为匡劝，虽有甚泰之辞，而不没其讽谕之义也，其流遂广，其义遂变，率有辞人淫丽之尤矣，崔骃既作七依，而假非有先生之言曰：呜呼杨雄有言，童子雕虫篆刻，俄而曰：壮夫不为也，孔子疾小言破道，斯文之族，岂不谓义不足而辩有馀者乎，赋者将以讽，吾恐其不免於劝也，傅子集古今七而论品之，署曰七林。
汉枚乘七发曰：楚太子有疾，吴客往问之曰：伏闻太子玉体不安，亦少间乎，今夫贵人之子，必宫居而闺处，饮食则温淳甘膬，衣则杂遝曼暖，虽有金石之坚，将犹销铄而挺解也，况其在筋骨之间乎，且夫出舆入辇，命曰蹶痿之几，洞房清宫，命曰寒热之媒，皓齿蛾眉，命曰伐性之斧，甘脆肥醲，命曰腐肠之药，今太子肤色靡曼，四支委随，筋骨挺解，越女侍前，齐姬奉后，往来游宴，纵恣乎曲房隐间之中，此甘餐毒药，戏猛兽之爪牙也，虽令扁鹊治内，巫咸治外，尚何及哉，客曰：太子之病，可以要言妙道说而去也，不欲闻之乎，太子曰：仆原闻之。客曰：龙门之桐，高百尺而无枝，中郁结之轮囷，根扶疏以分离，上有千仞之峰，下临百丈之谿，湍流溯波。又淡淡之，其根半死半生，冬则烈风漂霰飞雪之所激也，夏则雷霆霹雳之所撼也，朝则鸝黄鳱鴠鸣焉，暮则羁雌迷鸟宿焉，独鹄晨号乎其上，鹍鸡哀鸣，翔乎其下，於是背秋涉冬，使班尔斫斩以为琴，野茧之丝以为弦，使师堂操张，伯牙为之歌，歌曰：麦秀{艹渐}兮雉朝飞，向虚壑兮背乔槐，依绝区兮临回池，飞鸟闻之，翕翼而不能去，野兽闻之，垂耳而不能行，蚑蟜蝼蛾闻之，柱喙而不能前，此亦天下之至悲也，太子能强起而听之乎，［云云。］客曰：犓牛之腴，菜以笋蒲，肥狗之和，冒以山肤，楚苗之食，安胡之饭，抟之不解，一啜而散，於是伊尹煎熬，易牙调和，熊蹯之臑，勺药之酱，秋黄之苏，白露之茹，兰英之酒，酌以涤口，山梁之餐，豢豹之首，小饮大歠，如汤沃雪，此亦天下之至美也，太子能起尝之乎，客曰：锺岱之牡，齿至之车，前似飞鸟，后似駏驴，伯乐相其前后，王良造父为之御，秦缺楼秀［《文选》三十四作季。］为之右，於是使射千镒之重，争千里之逐，此亦天下之至骏也，太子能强乘乎，客曰：既登景夷之台，南望荆山，北望汝海，左江右湖，其乐无有，乃下置酒於娱怀之宫，连廊四注，纷纭玄绿，辇道邪交，黄池纡曲，溷章白鹭，鸳鸯鶤鹄，鹓雏鵁鶄，翠鬛紫缨，女桑河柳，素叶紫茎，松柏豫樟，条上造天，梧桐栟榈，极望成林，乃发激楚之结风，扬郑卫之皓齿，杂裾垂髾，目窈心与，榆流波，杂杜若，蒙清尘，被兰泽，嬿服而御。此亦天下靡丽皓侈广博之乐也，太子能起强游乎，客曰：将为太子驯骐骥之马，驾飞軨之舆，乘牡骏之乘，右夏服之劲箭，左乌号之雕弓，周驰兮兰泽，弭节乎江浔，掩青蘋，游清风，陶阳气，荡春心，逐狡兽，集轻禽，於是极犬马之才，困野兽之足，此校猎之至壮也，太子能强游乎，客曰：榛林深泽，烟云暗漠，兕兽并行，毅武孔猛，袒裼身博，收获掌功，赏赐金帛，旨酒嘉肴，羞包脍炙，以御宾客，贞信之色，形以金石，高歌陈唱，万岁无斁，能起强游之乎，太子曰：仆甚原从，直恐为诸大夫累耳，客曰：将以八月之望，往观涛乎广陵之曲江，足以骇矣，恍兮惚兮，憀兮栗兮，虹洞兮仓天，极虑兮崖涘，汩乘流而下降，或不知其所止，当是之时，虽有淹病滞疾，将傴申起蹶，发瞽披聋而观望也，况直眇小烦懑，酲醲病酒之徒哉，太子曰：善，然则涛何气哉，客曰：闻於师曰：其始起也，淋淋焉若白鹭之下翔，其少进也，浩浩溰溰，如素车白马帏盖之张，其波涌而云乱。扰扰焉如三军之腾装，其旁作而奔起也，飘飘焉如轻车之勒兵，太子能起观乎，客曰：将为太子奏方术之士，有资略者，若庄周魏牟杨朱墨翟詹何之伦，使之论天下之精微，理万物之是非，孔老览观，孟子持筹而筭之，万不失一，此亦天下要言妙道也，太子岂欲闻之乎，於是太子据几而起曰：涣乎一听圣人辩士之言，霍然病已。
后汉傅毅七激曰：徒华公子，讬病幽处，游心於玄妙，清思乎黄老，於是玄通子闻而往属曰：仆闻君子当世而光迹，因时以舒志，必将铭勒功勋，悬著隆高，今公子削迹藏体，当年陆沉，变度易趣，违拂雅心，挟六经之指，守偏塞之术，意亦有所蔽与，何图身之谬也，仆将为公子论天下之至妙，列耳目之通好，原情心之性理，综道德之弥奥，岂欲闻之乎，公子曰：仆虽不敏，固原闻之，玄通子曰：洪梧幽生，生于遐荒，阳春后荣，涉秋先彫，晨飚飞砾，孙禽相求，积雪涐々，中夏不流，於是乃使夫游宦失势，穷摈之士，泳溺水，越炎火，穷林薄，历隐深，三秋乃获，断之高岑，梓匠摹度，拟以斧斤，然后背洞壑，临绝谿，听迅波，望曾崖，大师奏操，荣期清歌，歌曰：陟景山兮采芳苓，哀不惨伤，乐不流声，弹羽跃水，叩角奋荣，沉微玄穆，感物寤灵，此亦天下之妙音也，子能强起而听之乎，玄通子曰：单极滋味，嘉旨之膳，刍豢常珍，庶差异馔，涔养之鱼，脍其鲤鲂，分毫之割，纤如发芒，散如绝穀，积如委红，殊芳异味，厥和不同，既食日晏，乃进夫雍州之梨，出于丽阴，下生芷隰，上讬桂林，甘露润其叶，醴泉渐其根，脆不抗齿，在口流液，握之摧沮，批之离坼，可以解烦，悁悦心意，子能起而食之乎，玄通子曰：骥騄之乘，龙骧超摅，腾虚鸟踊，莫能执御，於是乃使王良理辔，操以术教，践路促节，机登飚驱，前不可先，后不可追，逾埃绝影，倏忽若飞，日不转曜，穷远旋归，此盖天下之骏马，子能强起而乘之乎，玄通子曰：三时既逝，季冬暮岁，玄冥终统，庶卉零悴，王在灵囿，讲戎简旅，於是驷骥騄，乘轻轩，麾旄旗，鸣八鸾，陈众车于广隰，散列骑乎平原，属罘网以弥野，连罻罗以营山，部曲周匝，风动云旋，合团促阵，禽兽骇殚，仆不暇起，穷不及旋，击不待刃，骨解肉离，摧牙碎首，分其文皮，流血丹野，羽毛翳日，於是下兰皋，临流泉，观通谷，望景山，酌旨酒，割芳鲜，此天下之至娱也，子能强起而观之乎，玄通子曰：当馆侈饰，洞房华屋，楹桷雕藻，文以朱绿，曾台百仞，临望博见，俯视云雾，骋目穷观，园薮平夷，沼池漫衍，禽兽群交，芳草华蔓，於是宾友所欢，近览从容，詹公沉饵，蒲且飞红，纶不虚出，矢不徒降，投钩必获，控弦加双，俯尽深潜，仰殚轻翼，日移怠倦，然后宴息，列觞酌醴，妖靡侍侧，被华文，曳绫縠，弭随珠，佩琚玉，红颜呈素，蛾眉不画，唇不施朱，发不加泽，升龙舟，浮华池，纡帷翳而永望，镜形影於玄流，偏滔滔以南北，似汉女之神游，笑比目之双跃，乐偏禽之匹嬉，此亦天下之欢也，子能强起而与之游乎。玄通子曰：汉之盛世，存乎永平，太和协畅，万机穆清，於是群俊学士，云集辟雍，含咏圣术，文质发曚，达牺农之妙旨，照虞夏之典坟，遵孔氏之宪则，投颜闵之高迹，推义穷类，靡不博观，光润嘉美，世宗其言，公子瞿然而兴曰：至乎，主得圣道，天基允臧，明哲用思，君子所常，自知沉溺，久蔽不悟，请诵斯语，仰子法度。
后汉刘广世七兴曰：子康子有疾，王先生往焉，曰：骏壮之马，慉不征路，其荷衡也，曜似惊禽，其即行也，翚若游鹰，飚骇风逝，电发波腾，影不及形，尘不暇兴。
后汉崔骃七依曰：客曰：乃导玄山之梁，不周之稻，砻以絺绤，砥以柔韦，洞庭之鲋，灌水之鳐，滋以阳扑之姜，蔌以寿木之华，鹾以大夏之壃，酢以越裳之梅，反宇垂阿，洞门金铺，丹柱雕楹，飞阁曾楼，於是置酒乎宴游之堂，张乐乎长娱之台，酒酣乐中，美人进以承宴，调欢欣以解容，回顾百万，一笑千金，振飞縠以长舞袖，袅细腰以务抑扬，当此之时，孔子倾於阿谷，柳下忽而更婚，老聃遗其虚静，杨雄失其太玄，此天下之逸豫，宴乐之至盘也，公子岂能兴乎，客曰：彭蠡之鸟，万万而群，荆山之兽，亿亿而屯，云合风散，隐隐震震，乃命长狄使驱兽，夷羿作虞人，腾句喙以追飞，骋韩卢以逐奔，弓弹交错，把弧控弦，弯繁弱，鼓千钧，死兽藉藉，聚如山，［句有脱文。］选取上鲜，献之庖人。
后汉李尤七款曰：奇宫闲馆，回庭洞门，井幹广望，重阁相因，夏屋渠渠，嵯峨合连，前临都街，后据流川，梁王青黎，卢橘是生，白华绿叶，扶疏各荣，与时代序，孰不堕零，黄景炫炫，眩林曜封，金衣素里，班白内充，副以芋柘，丰弘诞节，纤液玉津，旨於饮蜜。
后汉桓麟七说曰：香萁为饭，杂以粳菰，散如细蚯，搏似凝肤，河鼋之羹，齐以兰梅，芳芬甘旨，未咽先滋，椅梧与梓，生乎曾崖，上仰贯天之山，下临洞地之谿，飞霜厉其末，飚风激其崖，孤琴径其根，杂鸟集其枝，王良柏［全后汉文二十七作相。］其左，造父骖其右，挥沫扬镳，倏忽长驱，轮不暇转，足不及骤，腾虚逾浮，瞥若飚雾，追慌忽，逐无形，速疾影之超表，捷飞响之应声，超绝壑，逾悬阜，驰猛禽，射劲鸟，骋不失踪，满不空发，弹轻翼於高冥，穷疾足於方外。
后汉崔琦七蠲曰：寒门丘子有疾，玄野子谓之曰：蓝沼清池，素波朱澜，金钩芳饵，纤缴华竿，缗沉鱼浮，荐以香兰，幽室洞房，绝槛垂轩，紫阁青台，绮错相连，结实布叶，与波邪倾，从风离合，澹淡交并，紫蒂黄葩，翳水吐荣，红颜溢坐，美目盈堂，姿喻春华，橾越秋霜，从容微眄，流曜吐芳，巧笑在侧，顾眄倾城，玄野子曰：爰有梧桐，产乎玄谿，传根朽壤，讬阴生危，激水澡其下，孤鸟集其枝，罔双偶而特立，独飘飖而单离，匠石摧肩，公输折首，目眩肌战，制以为琴，子野调操，锺期听音，子能听之乎。
后汉刘梁七举曰：丹楹缥壁，紫柱虹梁，桷榱朱绿，藻棁玄黄，镂以金碧，杂以夜光，鸿台百层，干云参差，仰观八极，游目无涯，玉树青葱，鸾鹤并栖，随珠明月，照曜其陂。
后汉张衡七辩曰：无为先生，祖述列仙，背世绝俗，唯诵道篇，形虚年衰，志犹不迁，於是七辩谋焉，曰：无为先生，淹在幽隅，藏声隐景，刬迹穷居，抑其不韪，盍往辩诸，乃阶而就之，虚然子曰：乐国之都，设为闲馆，工输制匠，谲诡焕烂，重屋百层，连阁周漫，应门锵锵，华阙双建，彫虫肜绿，螭虹蜿蜒，於是弹比翼，落鸝黄，加双鶤，经鸳鸯，然后擢云舫，观中流，搴芙蓉，集芳洲，纵文身，抟潜鳞，探水玉，拔琼根，收明月之照曜，玩赤瑕之璘豳，此宫室之丽也，子盍归而处之乎，雕华子曰：玄清白醴，蒲陶醲〈酉卢〉，嘉肴杂醢，三臡七菹，荔支黄甘，寒梨乾榛，沙餳石蜜，远国储珍，於是乃有刍豢腯牲，麋麛豹胎，飞凫栖鷩，养之以时，审其齐和，適其辛酸，芳以姜椒，拂以桂兰，会稽之菰，冀野之梁，珍羞杂遝，灼烁芳香，此滋味之丽也，子盍归而食之，安存子曰：淮南清歌，燕馀材舞，列乎前堂，递奏代叙，结郑卫之遗风，扬流哇而脉激，楚鼙鼓吹，竽籁应律，金石合奏，妖冶邀会，观者交目，衣解忘带，於是乐中日晚，移即昏庭，美人妖服，变曲为清，改赋新词，转歌流声，此音乐之丽也，子盍归而听诸，阙丘子曰：西施之徒，姿容脩嫮，弱颜回植，妍夸闲暇，形似削成，腰如束素，淑性窈窕，秀色美艳，鬓发玄髻，光可以鉴，靥辅巧笑，清眸流眄，皓齿朱唇，的皪粲练，於是红华曼理，遗芳酷烈，侍夕先生，同兹宴，假明兰灯，指图观列，蝉绵宜愧，夭绍纡折，此女色之丽也，子盍归而从之，空桐子曰：交阯緅絺，筒中之纻，京城阿缟，譬之蝉羽，制为时服，以適寒暑，驷秀骐之駮骏，载軨猎之輶车，建采虹之长旃，系雌霓而为旗，逸骇飚於青丘，超广汉而永逝，此舆服之丽也，子盍归而乘之，依卫子曰：若夫赤松王乔，羡门安期，嘘吸沆瀣，饮醴茹芝，驾应龙，戴行云，桴弱水，越炎氛，览八极，度天垠，上游紫宫，下栖昆仑，此神仙之丽也，子盍行而求之，先生乃兴而言曰：吁美哉，吾子之诲，穆如清风，启乃嘉猷，寔慰我心，矫然仰首，邪睨玄圃，轩臂矫翼，将飞未举，仿无子曰：在我圣皇，躬劳至思，参天两地，匪怠厥司，率由旧章，遵彼前谋，正邪理谬，靡有所疑，旁窥八索，仰镜三坟，讲礼习乐，仪则彬彬，是以英人底材，不赏而劝，学而不厌，教而不倦，於是二八之俦，列乎帝庭，揆事施教，地平天成，然后建明堂而班辟雍，和邦国而悦远人，化明如日，下应如神，汉虽旧邦，其政惟新，而先生乃翻然回面曰：君子一言，於是观智，先民有言，谈何容易，予虽蒙蔽，不敏指趣，敬授教命，敢不是务。
魏陈王曹植七启曰：玄微子隐於大荒之庭，飞遯离俗，澄神定灵，轻禄傲贵，与物无营，於是镜机子闻而将往说焉，驾超野之驷，乘追风之舆，入乎泱漭之野，遂届玄微子之所居，其居也，左激水，右高岑，背洞壑，对芳林，志飘飘焉，峣峣焉，似若狭六合，隘九州，若将飞而未逝，举翼而中留，於是镜机子顺风而称曰：予闻君子不遁世以遗名，智士不背时而灭勋，今子弃道艺之华，遗仁义之英，譬犹画形於无象，造响於无声，镜机子曰：芳菰精稗，霜蓄露葵，玄熊素肤，肥豢脓肌，蝉翼之割，剖纤析微，累如叠縠，离若散雪，轻随风飞，刃不转切，山鵽斥鷃，珠翠之珍，搴芳莲之巢龟，鲙西海之飞鳞，臛江东之潜鼍，〈目巂〉汉南之鸣鹑，乃有春清缥酒，康狄所营，应化即变，感气而成，於是盛以翠鐏，酌以雕觞，浮虮鼎沸，酷烈馨香，可以和神，可以娱肠，此肴馔之妙也，子能从我而食之乎，镜机子曰：步光之剑，采藻繁缛，饰以文犀，彫以翠绿，缀以骊龙之珠，错以荆山之玉，陆断犀象，未足称俊，随波截鸿，水不渐刃，佩则结绿悬黎，宝之妙微，符彩焕烂，流景扬晖，黼黻之服，罗縠之裳，金华之舄，动趾遗光，此容饰之妙也，子能从我而服之乎，镜机子曰：驾云龙之飞驷，饰玉露之繁缨，垂宛虹之长绥，抗招摇之华旌，於是曳文狐，掩狡兔，梢鹔鹴，拂振鹭，当轨见藉，值足遇践，飞轩电逝，兽随轮转，腾山赴壑，风厉飚举，形不抗手，骨不隐拳，野无毛类，林无羽群，积兽如陵，飞翮成云，於是骇锺鸣鼓，收旌弛旆，骏騄齐骧，扬銮飞沬，俯倚金较，仰抚翠盖，雍容暇预，娱志方外，此羽猎之妙也，子能随我而观之乎，镜机子曰：彤轩紫柱，文榱华梁，绮井含葩，金墀玉箱，温房则冬服絺绤，清室则中夏含霜，华阁缘云，飞陛陵虚，俯视流星，仰观八隅，升龙攀而不逮，眇天际而高居，素水盈沼，丛木成林，飞翮陵高，鳞甲隐深，乃使任子垂钓，魏氏发机，芳饵沉水，轻缴弋飞，落翳云之翔鸟，援九渊之灵龟，然后采菱华，擢水蘋，弄珠蚌，戏鲛人，讽汉广之所咏，觌游女於水滨，燿神景於中沚，被轻縠之纤罗，遗芳烈而靖步，抗皓手而清歌，歌曰：望云际兮有好仇，天路长兮往无由，佩兰蕙兮为谁脩，此宫观之妙也，子能从我而居之乎，镜机子曰：既游观中原，逍遥闲宫，情放志荡，淫乐未终，亦将有才人妙妓，遗世超俗，扬北里之流声，绍阳阿之妙曲，尔乃御文轩，临彤庭，琴瑟交弹，左篪右笙，然后姣人，乃被文縠之华袿，振轻绮之飘飖，戴金摇之熠烁，扬翠羽之双翘，翻尔鸿翥，濈然凫没，纵轻躯以迅赴，影追形而不逮，为欢未泄，白日西颓，乐散变饰，微步中闺，玄眉弛兮铅华落，收乱发兮拂兰泽，红颜既笑，睇盻流光，时与吾子，携手同行，践飞除，即闲房，华烛烂，罗帱张，动朱唇，发清商，九秋之夕，为欢未央，此声色之妙也，子能从我而游之乎，镜机子曰：余闻君子乐奋节以显义，列士甘危躯以成仁，重气轻命，感分忘身，故田光伏剑於北燕，公叔毕命於西秦，辞未终而玄。微子曰：善，镜机子曰：此乃游侠之徒耳，若夫田文无忌之畴，乃上古之俊公子也，皆飞仁扬义，腾跃道艺，游心无方，抗志云际，凌轹诸侯，驱驰当世，挥袂则九野生风，慷慨则气成虹蜺，吾子当此之时，岂能从我而友之乎，镜机子曰：时有圣宰，翼帝霸世，同量乾坤，等明日月，玄化参辰，与灵合契，越隆平於殷周，踵羲皇而齐泰，显朝惟清，皇道遐均，民望如草，我泽如春，是以俊乂来仕，观国之光，故甘露纷而晨降，景星宵而舒光，观游龙於神渊，聆鸣凤於高冈，然主上犹以沉恩之未广，惧声教之未厉，采英奇於仄陋，宣皇明於岩穴，此甯子商歌之秋，而吕望所以投纶而逝也，於是玄微子攘袂而兴曰：伟哉言乎，令予廓然，身轻若飞，原反初服，从子而归。
魏徐幹七喻曰：有逸俗先生者，耦耕乎岩石之下，栖迟乎穹谷之岫，万物不干其志，王公不易其好，寂然不动，莫之能惧，宾曰：大宛之牺，三江之鱼，云鸧水鹄，禽蹯豹胎，黼帱施於宴室，华蓐布乎象床，悬明珠於长韬，烛宵夜而为阳，玄鬓拟於云雾，艳色过乎芙蓉，扬蛾眉而微睇，虽毛施其不当。
魏王粲七释曰：潜虚丈人，违世遁俗，恬淡清玄，浑沌淳朴，薄礼愚学，无为无欲，均同死生，混齐荣辱，於是大夫闻而叹曰：盖闻君子不以志易道，不以身后时，进德脩业，与世同理，今子深藏其身，高栖其志，外无所营，内无所事，邯郸才女，三齐巧士，名唱秘舞，承闲并理，七盘陈於广庭，畴人俨其齐俟，翩飘微霍，乱精荡神，巴渝代起，鞞铎响振，农功既登，玄阴戒寒，及致众庶，大猎中原，植旌柎表，班授行曲，镮网连罝，弥山跨谷，弦不虚控，矢不徒往，僵禽连积，陨鸟若雨，丽才美色，希世特立，丰肤曼肌，弱骨纤形，鬒发玄鬓，脩项秀颈，红颜照曜，晔若苕荣，戴明中之羽雀，杂华镊之葳蕤，珥照夜之双珰，焕鯶爚以垂晖，圣人在位，时迈其德，先天弗违，稽若古则，叡哲文明，允恭玄塞，登俊乂於垄亩，举贤才於仄微，置彼周行，列于邦畿，九德咸事，百僚师师，於是四海之内，咸变时雍，普天率土，比屋可封，是以栖林隐谷之夫，逸迹放言之士，鉴乎有道，贫贱是耻。
魏刘邵七华曰：玄休先生，弃世遁名，藏身於虚廓，绝影於无形，荣时子闻而往焉，曰：仆闻至人之生世也，必承天地之时势，统万物之纮纲，生有九鼎之秩，没有祀典之常，仆将为先生陈天下之远图，论品物之弘式，规人事之荣华，传情志之所极，荣时子曰：追风之马，出自遐裔，状若逸虬，莫能羁制，践路蹑节，迅驱机发，后不可及，前不可越，寻越逸响，追晷逐□，荣时子曰：三时既毕，玄冬效节，木落草弊，鸟窜兽穴，尔乃驾六虬，乘雕轩，载金钲，鸣玉銮，鼓与雷起，野火电延，声与天属，熛与霓连，荣时子曰：洞庭之鱄，出于江崏，红腴青鲈，朱尾碧鳞，金光镜野，旌旗曜天，雷辎翳路，风马如云，於是三辰增曜，大明重光，醴泉波流，芝圃扬芳，毛群率舞，羽族回翔，聆九韶之声变，仪矩步之跄跄，感神人而怀异物，宁九有而绥八荒。
晋张协七命曰：冲漠公子，含华隐曜，嘉遁龙盘，越世高蹈，绝景乎大荒之遐阻，答响乎幽山之穷奥，於是殉华大夫，闻而造焉，乃整云辂，参飞黄，越奔沙，辗流霜，天清冷而无霞，野旷朗而无尘，临重岫而揽辔，顾石室而回轮，於是登绝巘，溯长风，陈辩惑之辞，命公子於岩中，大夫曰：寒山之桐，出自大冥，含黄钟以吐幹，据苍岑而孤生，晞三春之溢露，溯九秋之鸣飚，零雪泻其根，霏霜封其条，木既繁而后绿，草未素而先凋，营匠斫其朴，伶伦均其声，若乃龙火西颓，暄风初收，飞霜迎节，高风送秋，羁旅怀土之徒，流宕百罹之俦，抚促柱则酸鼻，挥危弦则涕流，大夫曰：应门八袭，璇台九重，表以百常之阙，图以万雉之墉，峣树迎风，秀出中天，翠观青岑，雕阁霞连，长翼临云，飞陛陵山，望玉绳而结极，承倒景而开轩，重殿叠起，交绮对幌，幽堂昼密，明室夜朗，焦螟飞而生风，尺蠖动而成响，大夫曰：若乃白商素节，时既授衣，天凝地闭，风厉霜飞，柔条夕劲，密叶晨稀，将因气以效杀，临金郊而讲师，内无疏蹊，外无漏迹，叩钲数校，举麾赞获，大夫曰：范公之鳞，出自九溪，赪尾丹腮，紫翼青髯，尔乃命支离，飞霜锷，红肌绮散，素肤雪落，娄子之豪，不能厕其细，秋蝉之翼，不足拟其薄，大夫曰：楚之阳剑，区冶所营，耶溪之铤，赤山之精，销逾羊头，鍱越锻成，流绮星连，浮彩艳发，光如散电，质如濯雪，指郑则三军白首，麾晋则千里流血，形震薛烛，光骇风湖，或驰名倾秦，或夜飞去吴，大夫曰：乃有荆南乌程，豫北竹叶，浮虮星沸，飞华萍接，玄石尝其味，仪氏进其法，倾罍一朝，可以流湎千日，单醪投川，可使三军告捷，斯又神人之所歆羡，观听之所炜晔。
晋陆机七徵曰：玄虚子耽性冲素，雍容玄泊，弃时俗而弗徇，甘鱼钓於一壑，乃有通微大夫，怨皇居之失宝，伤鸿誓之后闻，荣玄黄於榛险，凭穴岩而放言，通微大夫曰：奇膳玉食，穷滋致丰，简牺羽族，考生毛宗，俯出沉鲔，仰落归鸿，剖柔胎於孕豹，宰潜肝乎豢龙，拾朝阳之遗卵，纳丹穴之飞凰，神宰奇稌，嘉禾之穗，含滋发馨，素颖玉锐，灼若皓雪之颓玄云，皎若明珠之积缁匮，素虮踊而瀺灂，滋芬溢而相徽，味虽浓而弗爽，气既惠而复，［本集复下有奇字。］介景福於眉寿，裕温克乎齐圣，子能飨之乎，通微大夫曰：丰屋华殿，奇构磊落，高宇云覆，千楹林错，仰绥瑰木，俯积萩石，敷延袤之广庑，矫陵霄之高阁，秀清晖乎云表，腾藻荫之弈弈，珍观清榭，岳立连行，云阶飞陛，仰陟穹苍，耸浮柱而虬立，施飞檐以龙翔，回房旋室，缀琳袭玉，图画神仙，延祐承福，悬闼高达，长廊回属，於是登渐台，理俊音，镜玄沚，望长林，逐狡兽，弋轻禽，览壮艺以悦观，聆和乐而怡心，子能居之乎，通微大夫曰：金石谐而齐响，埙篪协而和鸣，於是才人进羽籥，玄弁被藻袭，俯萦领以鸿归，仰矫首而鹤立，激长歌於丹唇，发铿锵乎柔木，合清商以绝节，挥流徵而赴曲，奏南荆之高叹，咏易水之清角，尔乃睹蛾眉之群丽，羌既都而又闲，矫纤腰以逐节，顿皓足於鼓盘，舒妍晖以妖韶，若陵危之未安，通微大夫曰：盖闻沬北有采唐之思，淇上有送子之勤，关雎以寤寐为慼，溱洧以谑浪为欢，若夫妖嫔艳女，蒐群擢俊，穆藻仪於令表，茂当年之柔嫚。罄妍规之约绰，体每变而增闲，秀红蕤其愉愉，若馀颖之可餐，若夫灵晷潜，祖颜退，羽觞升，清琴厉，因清明以宣诚，流微睇而授爱，纤手挥而鸣佩铿，华衿被则芳尘萃，子其纳之乎，通微大夫曰：涂有殊而一致，业有殊而名约，各因姿以效绩，期寄响於天人也，孰与显奇踪於万邦，抚六辔而高游，瞰八宇以摅眄，济清风乎诸侯，言成否泰，气作温凉，弭侵略於彊暴，综坠纪乎危邦，子岂不原斯之雍容乎，通微大夫曰：明主应期，抚民以德，配仁风於黄唐，齐威灵乎宸极，彝伦幸序，庶绩咸乂，荡流风於雍俗，给天民乎齐泰，是以玄灵感而表应，嘉神繁而毕觌，舞唐庭之来仪，鸣岐阳之鸑鷟，膺天监之休命，荷神听之介福，然圣主达持盈之宝术，寤经国之在贤，各毕荣於分局，期赞化於大钧，吾子岂不欲縻好爵於天宇，显列业乎帝臣欤，玄虚子作而曰：甚哉，鄙人之惑也，犹穷绳自逸於井幹，凭河盗本於黄川，钦至论，敷蔽衽，谨闻命於王孙，晋湛方生七欢曰：有岩栖先生者，学道养生，离亲绝俗，漱清泉，荫茂木，慕赤松之清尘，乃餐霞而绝穀，朝隐大夫，寻条援葛，往而问之曰：营中都以起馆，指土圭以正宫，宅既平而土沃，寔商旅之所通，究精巧之妙思，尽土木之所穷，南轩高馆，北连脩堂，左亘东序，右列西厢，飞甍云构，轩轩锵锵，连栋抗榱，若飞若翔，幽笼纳响，素壁流光，乃有倾城之色，玉质凤章，手习清弄，心达宫商，子能从我而玩之乎，大夫曰：岁季月除，大蜡始节，繁霜朝氛，凄风夕发，策龙驷以偕逝，问虞人於中林，审蹊径之所由，之此泽之多禽，前批猛兽，后拉黄罴，声不得发，爪不暇施，此游猎之壮观，子能从我而观之乎，大夫曰：青阳开运，和气流人，天无纤翳，地无飞尘，五湖静波，四渎凝津，命向方之嘉友，聊汎舟以游春，此舟楫之骏游，子能从我而乘之乎，大夫曰：有峄山之孤桐，生千仞之峻峤，乘危岩以讬根，间丹霞而竦标，苦严霜之凄切，困寒风之萧条，若乃清秋遥夜，器朗弦彻，闲心理气，临流镜月，伯牙挥爪以清弄，锺期中曲而抚节，子能从我而听之乎，大夫曰：良畴沃壤，傍山之阿，灵泽津其根，春露染其禾，上荫玄云轻霭，下流石泉清波，含山泽之清润，结玉实於秋霜，简嘉穗以精微，璀冰散而珠光，酿缥醪於九秋，蕴二日於三阳，米望麹而冰消，瓮未启而流芳，此五穀之精液，子能从我而尝之乎，大夫曰：生乎三季之世，隔乎大国之间，戎马生於郊畿，英雄森以比肩，意气冠宇宙，豪势扼丘山，强虏元师，悬首大白，勋勒王府，功刊金石，此不世之奇功，子能从我而立之乎，大夫曰：盖闻至道以无主员应，橐籥以内虚无穷，阴阳以烟煴咸化，五行之守分相攻，是以抚往运而长揖，因归风而回轩，挂长缨於朱阙，反素褐於丘园，靡闲风於林下，镜洋流之清澜，仰浊酒以箕踞，间丝竹而晤言。
宋颜延之七绎曰：北岳孤生，刬迹埋声，名歇事尽，道畜山扃，东国进士，谬与遇焉，其居也，依隐嵁阴，结架清深，岩屋桥构，澄道相临，寒荣陇首，繑饮江浔，客曰：周以岩廊，匝以采房，木写云气，土秘群芳，既旋天而倒井。又斫员而镂方，松上箭渚，药苑香林，梁涧道以高济，栈岩墱而上寻，客曰：若夫丹山之奥，金门而秘，地首岷铜，川上汶泗，裁石成音，调金为器，故列真玩其微鸣，辞人赋其清懿，若乃梓漆简声，丽容呈才，陈舞态，开吹台，猎悲风，溯秋埃，既而昵宾献寿，中人奉膳，有悄者颜，弗怡高殿，视华鼓之繁桴，听边笳之嘶啭，飞朱鹭以首引，逮玄云而终变，然后簪珥摇晖，庄服流湎，抗妍歌以跕鵕，扬轻袖而翳面，杂纷披於巾拂，递间关乎槃扇。
齐竟陵王宾僚七要曰：松既烟而接汉，竹缘岭而负筠，哀过鸿於月晓，悲夜猿於霜旻，乃鹤驾之非远，信羽车之可邻，鸿池广象，太液染华，势含五水，气疏九河，既百寻而照底，亦千丈而分沙，故乘流以神王，或鼓地而目多，岂能从我，汎此安波。
梁萧子范七诱曰：幽遁公子，不游义路，不入礼门，人主焉得为臣，公侯难以为容，有暴势大夫，驱美泽之车，策千里之马，乃至公子之所居，大夫曰：收苗山之铤，采邪溪之铜，既云时吉，亦曰天中，金英内曜，银精外通，均如屈杨之舒彩，粲若芙蓉之始红，七星布而成列，五色变而无穷，宝兼千万，声重二都，迈兹巨阙，超彼鹿卢，呈形薛烛，表质风湖，大夫曰：玉馔方丈，蕙肴果器，法罄吴章，妙穷伊挚，若乃豹胎之贵，凤卵之珍，常山之果，醴水之鳞，大夫曰：访幼女於蔡邕，选佳人於赵都，或拾翠於神渚，或采桑於城隅，见者忘锄而留瞩，行者下檐而踟蹰，女乃歌曰：井上李兮随风摽，垂翠帷兮夜难晓，独处廓兮心悄悄，怀素缕之双针，原因之於三鸟，大夫曰：若乃帝思启土，命将朔方，守边鄙而拥角节，集兵旅而驰牙璋，或埋轮於绝域，或絷马於遐疆，功格宇宙，威振蛮荒，大夫曰：逸态之赤兔，骏足之骊驹，龙文重於汉厩，鱼目贵於西都，若乃似鹿之体，如龙之姿，缰以紫缕，系以青丝，大夫曰：冬斩阳木，夏伐阴材，剞劂之功咸至，钩绳之妙并来，拟天文而特建，象地户而高开，丽前脩之金屋，陋曩日之璜台，若乃缇锦遍室，丹青被土，白珠之帘，水精之柱，绮井镂而重葩，华桶焕而相距，文石之井，珊瑚之树，紫複峻而连天，青绮高而干雾，大夫曰：自五气初运，二灵始分，蛇身之帝，牛首之君，焉足道哉，若乃圣皇之驭国，得附枝而居位，陋重华之聪明，蔑放勋之文思，通犀文甲之献，相继於天府，金湋银鸟之锡，不绝於史书，当此之日，子能佩玉而侍乎，公子竦然曰：前靡靡之数说，皆非鄙性之所娱，如今之善诱，请就列於康衢。
◇连珠
傅玄叙连珠，所谓连珠者，兴於汉章帝之世，班固贾逵傅毅三子，受诏作之，而蔡邕张华之徒又广焉，其文体辞丽而言约，不指说事情，必假喻以达其旨，而贤者微悟，合於古诗劝兴之义，欲使历历如贯珠，易睹而可悦，故谓之连珠也，班固喻美辞壮，文章弘丽，最得其体，蔡邕似论，言质而辞碎，然旨笃矣，贾逵儒而不艳，傅毅有文而不典。
汉杨雄连珠曰：臣闻明君取士，贵拔众之所遗，忠臣不荐，善废格而所排，是以岩穴无隐，而侧陋章显也。
汉班固拟连珠曰：臣闻公输爱其斧，故能妙其巧，明主贵其士，故能成其治。
臣闻良匠度见材而成大厦，明主器其士而建功业。
臣闻听决价而资玉者，无楚和之名，因近习而取士者，无伯玉之功，故玙璠之为宝，非駔侩之术也，伊吕之佐，非左右之旧。
臣闻鸾凤养六翮以凌云，帝王乘英雄以济民，易曰：鸿渐于陆，其羽可以为仪。
臣闻马伏阜而不用，则驽与良而为群，士齐僚而不职，则贤与愚而不分。
后汉潘勖拟连珠曰：臣闻媚上以布利者，臣之常情，主之所患，忘身以忧国者，臣之所难，主之所原，是以忠臣背利而脩所难，明主排患而获所原。
魏文帝连珠曰：盖闻琴瑟高张则哀弹发，节士抗行则荣名至，是以申胥流音於南极，苏武扬声於朔裔，盖闻四节异气以成岁，君子殊道以成名，故微子奔走而显，比干剖心而荣。
盖闻驽蹇服御，良乐咨嗟，铅刀剖截，区冶叹息，故少师幸而季梁惧，宰嚭任而伍员忧。
魏王粲仿连珠曰：臣闻明主之举也，不待近习，圣君用人，不拘毁誉，故吕尚一见而为师，陈平乌集而为辅。
臣闻记功志过，君臣之道也，不念旧恶，贤人之业也，是以齐用管仲而霸功立，秦任孟明而晋耻雪。
臣闻振鹭虽材，非六翮无以翔四海，帝王虽贤，非良臣无以济天下。
臣闻观於明镜，则疵瑕不滞於躯，听於直言，则过行不累乎身。
晋陆机演连珠曰：臣闻日薄星回，穹天所纪物，山盈川冲，厚地所以播气，五行错而致用，四时违而成岁，是以百官恪居，以赴八音之离，明君执契，以要克谐之会。
臣闻髦俊之才，世所希乏，丘园之秀，因时则扬，是以大人基命，不擢才於后土，明主幸与，不降佐於昊苍。
臣闻禄放於宠，非隆家之举，官私於亲，非兴邦之选，是以三卿世及，东国多衰弊之政，五侯并轨，西京有陵夷之运。
臣闻灵晖朝覯，称物纳照，时风夕洒，程形赋音，是以至道之行，万类取足於世，大化既洽，百姓无匮於心。
臣闻鉴之积也无厚，而照有重泉之深，目之察也有畔，而眡周天壤之际，何则，应事以精不以形，造物以神不以器，是以万邦凯乐，非悦锺鼓之娱，天下归仁，非感玉帛之惠。
臣闻智周通塞，不为时穷，才经夷险，不为势屈，是以凌霄之羽，不求反风，曜夜之目，不思倒日。
臣闻利眼临云，不能垂照，朗璞蒙垢，不能吐辉，是以明哲之君，时有蔽壅之累，俊乂之臣，屡抱后时之悲。
臣闻因云洒润，则芳泽易流，垂风载响，则音徽自远，是以德教俟物而济，荣名缘时而显。
臣闻弦有常音，故曲终则改，镜无畜影，故触形则照，是以虚己应物，必究千变之容，挟情適事，不观万殊之妙。
臣闻目无常音之察，耳无照景之神，故在乎我者，不殊之於己，存乎物者，不求备於人。
臣闻触非其类，虽疾弗应，感以其方，虽微则顺，是以商飚漂山，不兴盈尺之云，谷风垂条，必降弥天之润，故闇於理者，唱繁而和寡，审乎物者，力约而功峻。
宋谢惠连连珠曰：盖闻献技者易忽，养德者难致，是以子张重趼，不获哀公之禄，干木偃息，不受文侯之位。
盖闻机心难湛，不接异类，淳德易孚，可狎殊方，是以高罗举而云鸟降，海人萃而水禽翔。
盖闻春兰早芳，实忌鸣窸，秋菊晚秀，无惮繁霜，何则，荣乎始者易悴，贞乎末者难伤，是以傅长沙而志沮，登金马而名扬。
盖闻脩己知足，虑德其逸，竟荣昧进，志忘其审，是以饮河满肠，而求安愈泰，缘木务高，而畏下滋甚。
宋颜延之范连珠曰：盖闻夫履顺则天地不违一物，投诚则神明可交，事有微而逾著，理有闇而必昭，是以鲁阳倾首，离光为之反舍，有鸟拂波，河伯为之不潮。
齐王俭畅连珠曰：盖闻王佐之才虽远，岂必见采於当世，陵云之气徒盛，无以自致於云间，是故魏人指玉於外野，和氏泣血於荆山。
梁武帝连珠曰：盖闻水镜不以妍蚩殊照，芝兰宁为贵贱异芳，是以弘道归於兼济，至德由乎两忘。
盖闻一眚不足以掩德，五刑非可以妄加，是以径寸之珍，有时而颣，盈尺之宝，不能无瑕。
盖闻理渐其萌，岂须拔岳之力，物有易伤，不待凌云之缴，是以微照积而山飘，虚弦动而隼落。
梁宣帝连珠曰：常闻盈虚之道，虽脩平而必陂，损益之由，在至象而无蠲，是以谓地之厚，而东南缺，唯天为大，而西北悬。
常闻山有藏玉，则卉草常荣，林有猛兽，则丛枝莫采，是以汉仪重见，皇王之迹有真，周礼犹存，龟蒙之田无改。
梁沈约连珠曰：臣闻烈风虽震，不断蔓草之根，朽壤诚微，遂霣崇山之峭，是以一夫不佳，威於赫怒，千乘必致，亡於巧笑。
臣闻鸣籁受响，非有志於要风，涓流长迈，宁厝心於归海，是以万窍怒号，不叩而咸应，百川是纳，用卑而为宰。
梁吴筠连珠曰：盖闻艳丽居身，而以蛾眉入妒，贞华炤物，而以绝等见猜，是以班姬辞宠，非无妖冶之色，阳子寂寞，岂乏炫曜之才。
盖闻义夫投节，未必识君，烈士赴危，非期要利，是以墨子萦带，不蒙肉食之谋，申胥泣血，非有执圭之位。
梁刘孝仪探物作艳体连珠曰：妾闻洛妃高髻，不姿於芳泽，玄妻长发，无籍於金钿，故云名由於自美，蝉称得於天然，是以梁妻独其妖艳，卫姬专其可怜。
妾闻芳性深情，虽欲忘而不歇，薰芬动虑，事逾久而更思，是以津亭掩馥，秖结秦妇之恨，爵台馀妒，追生魏妾之悲。
【表】梁沈约注制旨连珠表曰：窃寻连珠之作，始自子云，放易象论，动模经诰，班固谓之命世，桓谭以为绝伦，连珠者，盖谓辞句连续，互相发明，若珠之结排也，虽复金镳互骋，玉轪并驰，妍蚩优劣，参差相间，翔禽伏兽，易以心威，守株胶瑟，难与適变，水镜芝兰，随其所遇，明珠燕石，贵贱相悬。
