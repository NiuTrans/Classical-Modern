<strong>凤皇鸾比翼乌雀燕鸠雉马白鹿狐兔驺虞白狼比肩兽龟鱼鼎</strong>
◇凤皇
《瑞应图》曰：凤皇者，仁鸟也，雄曰凤，雌曰皇，王者不刳胎剖卵则至。
《山海经》曰：丹穴之山，有鸟，状如鹤，五色而文，名曰凤，首文曰德，翼文曰顺，背文曰义，膺文曰仁，腹文曰信，是鸟自歌自舞，见则天下安宁。
《孝经援神契》曰：德至鸟兽，凤皇翔。
《礼斗威仪》曰：君乘土而王，其政太平，凤皇集於苑林。
《尚书·中候》曰：尧即政七十载，凤皇止庭，巢阿阁讙树。
又曰：帝舜云，朕惟不乂，百兽凤晨，［百兽率舞，凤皇司晨鸣也。］
尚书考灵耀曰：通天文者明，审地理者昌，明者天之时也，昌者地之财也，明王之治，凤皇下之，春秋感精符曰：王者上感皇天，则鸾凤至。
春秋合诚图曰：黄帝游玄扈雒水上，与大司马容光等临观，凤皇衔图置帝前，帝再拜受图，［玄扈，石室。］
《春秋元命包》曰：火离为凤皇，衔书游文王之都，故武王受凤书之纪。
《春秋运斗枢》曰：天枢得则凤皇翔。
乐动声仪曰：镇声［《太平御览》九百十五作星。］不逆行，则凤皇至。
乐叶图曰：五音克谐，各得其伦，则凤皇至，冠类鸡头，燕喙，蛇颈龙形，麟翼鱼尾，五采，不啄生虫。
《楚辞》曰：独不见鸾凤之高翔，大皇之野，循四极而周回，见盛德而后下。
《孙卿子》曰：诗曰：凤鸟啾啾，其翼若竽，其声若箫，有皇有凤，乐帝之心，此圣不蔽福也。
又曰：古之王者，其政好生恶杀，凤在列树。
《韩子》曰：昔者黄帝合鬼於西大山，凤皇覆上，作为渎［《太平御览》九百十五作清。］角。
《淮南子》曰：昔者二皇，凤至於庭，［二皇，伏牺神农。］三代，凤至於门，［三代，尧舜禹也。］周室，凤至於泽，德弥浇，所至弥远，德弥精，所至弥近。
《韩诗外传》曰：黄帝即位，施圣恩，承大明，一道修德，唯仁是行，宇内和平，未见凤皇，乃召天老而问之曰：凤象何如，天老对曰：夫凤象鸿前而麟后，蛇颈而鱼尾，龙文而龟身，燕颣而鸡喙，首戴德，颈揭义，背负仁，心入信，翼挟义，足履正，尾系武，小音金，大音鼓，延颈奋翼，五色备举，黄帝曰：於戏允哉，何敢与焉，於是黄帝乃服黄衣，带黄绅，戴黄冠，齐于殿中，凤乃蔽日而至，黄帝降于东阶，西面，再拜稽首，皇天降祉，不敢不承命，凤乃止帝东园，集梧树，食竹实，没身不去。
《汉书》曰：昭帝元始三年，凤皇集东海，遣使祠其处。
又曰：宣帝幸河东之明年春，凤皇集投栩，［汉书郊祀志作祋祤。］於所集处得玉宝，乃下诏赦天下。
又曰：凤皇集上林，乃立凤皇殿，以答嘉瑞。
又曰：幸甘泉，郊泰畤，改元曰五凤。
又曰：本始元年，凤皇集胶东，十四年，凤皇集北海，地节二年，凤集鲁，群鸟从之，诏曰：威凤为宝，神爵四年，凤皇十一集杜陵。
又曰：祠帝后土，鸾凤翱翔。又集长乐宫东园树上，飞下至地，文章五色，吏民并观之。
《东观汉记》曰：光武生於济阳，先是凤皇集济阳，故宫皆尽曰［二字太平御览九百十五作画。］凤皇，圣瑞始於此。
又曰：建武十七年，凤皇出，高八尺九寸，毛羽五采，集颍川，群鸟从之，盖地数倾，章帝时，凤皇百三十九见，安帝延光三年，凤皇集济南台丞霍穆舍树上，赐帛各有差。
《琴操》曰：周成王时，天下大治，凤皇来舞於庭，成王乃援琴而歌曰：凤皇翔兮於紫庭，余何德兮以感灵。
《吴历》曰：太元元年，有鸟集苑中，似雁，高足长尾，毛羽五色，咸以为凤皇，改元为凤皇元年。
《异苑》曰：东莞刘穆之，字道民，素居京口，晋隆安中，凤皇集其庭，相人韦薮谓之曰：子必协赞大猷。
【赋】晋顾凯之凤赋曰：望太清以抗思，诞仪凤之逸群，禀鹑火之灵曜，资和气之烟煴，允鸡喙而燕颣，颈蛇蜿而龙文，厉归昌於汉阳，发明乎圣君，荷义蹑正，鸡峙鸿前，比翼交挥，五光备宣，与八风而降时雨，音中锺律，步则规矩，朱冠赫以双翘，灵质翙其高举，历黄冠於招摇，陵帝居之悬圃。
【颂】吴薛综凤颂曰：猗欤石磬，金声玉振，先王搏拊，以正五音，百兽翔感，仪凤舞麟，在昔尧舜，斯磬乃臻，宗庙致敬，乃胥来顾，赞扬圣德，上下受祚。
【赞】晋郭璞凤鸟赞曰：凤皇灵鸟，实冠羽群，八象其体，五德其文，附翼来仪，应我圣君。
◇鸾
《说文》曰：鸾，赤神灵之精也，赤色五采，鸡形，鸣中五音，颂声作则至，周成王时，氐羌献焉。
《山海经》曰：女床之山有鸟，其状如翟，名曰鸾鸟，见则天下安宁。
孙氏《瑞应图》曰：鸾鸟凤皇之佐，鸣中五音，肃肃雍雍，嘉则鸣舞，人君行步有容，进退有度，祭祠有礼，亲疏有序，则至，一本曰：心识锺律，锺律调则至，至则鸣舞以和之。
《春秋运斗枢》曰：天枢得，鸾鸟集。
《春秋孔演图》曰：天子官守以贤举，则鸾在野。
《孝经援神契》曰：德至鸟兽，则鸾鸟舞。
《诗含神雾》曰：德化充塞，照润八冥，则鸾臻也。
《尚书·中候》曰：黄帝鸾鸟来仪。
又曰：周公归政於成王，太平制礼，鸾鸟见。
《海外经》曰：轩辕之国，清沃之野，鸾鸟自歌。
《汉书》曰：宣帝祀后土，鸾凤翱翔。又集长乐宫东园园树。
《抱朴子》曰：昆仑图曰：鸾鸟似凤而白缨，闻乐则蹈节而舞，至则国安宁。
《东观汉记》曰：王阜为重泉令，鸾鸟集止学厅，阜使掾汝［《太平御览》九百十六作沙。］叠为张雅乐，击磬，鸟举足垂翼，应声而舞，翱翔县庭，留十馀日乃去。
【赞】晋郭璞鸾鸟赞曰：鸾翔女床，凤出丹穴，拊翼相和，以应圣哲，击石靡咏，韶音其绝。
◇比翼
《山海经》曰：有鸟，其状如凫，一翼一目，得［《太平御览》九百二十七得上有相字。］乃飞，名曰蛮，［色青赤。］见则大水，《尔雅》曰：南方有比翼鸟焉，不比不飞，其名曰鹣鹣。
《瑞应图》曰：比翼鸟者，王者德及高远则至，一本曰：王者有孝德则至。
【赞】晋郭璞比翼鸟赞，鸟有鹣鹣，似凫青赤，虽云一质，气同体隔，延颈离鸣，翻能合翮。
◇乌
《孝经援神契》曰：德至鸟兽，则白乌下。
《礼斗威仪》曰：江海不扬波，东海输之苍乌。
又曰：君乘木而王，其政升平，南海输以苍乌。
《尚书纬》曰：火者阳也，乌者有孝名，武王卒成大业，故乌瑞臻。
《尚书·中候》曰：周太子发渡孟津，有火自天，止於王屋，为赤乌。
又曰：有火自上，复於王屋，流为雕，其色赤，其声魄。
《春秋运斗枢》曰：维星得则日月光，乌三足，礼仪修，物类合。
孙氏《瑞应图》曰：三足乌，王者慈孝，被於万姓，不好杀生则来。
又曰：文王时见，苍乌者，王者孝悌则至，一本曰：贤君帝主，修行孝慈，被於万姓，不好杀生则来。
又曰：白乌者，宗庙肃敬则至。
又曰：赤乌，武王时衔穀米至屋上，兵不血刃而殷服，一本曰：王者不贪天下而重民命，则至。
《墨子》曰：赤乌衔珪，降周之岐社，曰：命周文王代殷，河出箓图，地出乘黄，天锡武王黄乌之旗。
《古今注》曰：成帝河平四年，白乌集孝文庙殿下，黑乌从之，章帝元和二年，三足乌集沛国，三年，代郡高柳，乌子生三足，大如鸡，色赤，头上有角，长寸馀，和帝元兴元年，白乌一，见庐江，足皆赤。
《帝王世纪》曰：丰公家于沛之丰邑中阳里，其妻梦赤乌若龙，戏己而生执嘉，是为太公太上皇。
《吴历》曰：吴王为神王表，五［《太平御览》九百二十作立。］庙苍龙门外，时有乌巢朱雀门上。
又曰：有两足乌，衔一鹊，置神座前，或得神书，说改号之意，乃改赤乌为太元。
《吴志》曰：赤乌元年八月，武昌麒麟见，集於殿前，朕所亲见，若神灵以为嘉祥者，改年宜以赤乌。
又曰：孙休永安三年，春三月，西陵言赤乌见。
晋诸公赞曰：世祖时，西域献三足乌，遂累有赤乌来集此昌陵县，按昌字重日，乌者日中之乌，有记［《太平御览》九百二十作讬。］体阳精，应期曜质，以显至德者也。
◇雀
《孝经援神契》曰：王者奉己约俭，台榭不侈，尊事耆老，则白雀见。
《尚书·中候》曰：赤雀衔丹书入丰，止於昌前，［事具帝王部。］
又曰：维天降纪，泰伯［《太平御览》九百二十二作秦。］出狩，至于咸阳，天震大雷，有火下，化为白雀，衔箓，集于公车。
《礼稽命徵》曰：祭五岳四渎，得其宜，则黄雀见，［黄雀，土精。］
春秋孔演图曰：鸟化为书，孔子奉以告天，赤雀集书上，化为黄玉，剋曰：孔提命，作应法，为制雀集，［将受命制。］
《春秋考异邮》曰：黄帝将起，有黄雀，赤头，立日旁，帝占曰：黄者土精，赤者火荧，雀者赏萌，余当立。
《汉书》曰：宣帝元康三年诏曰：前年夏，神雀集雍，［大如鹦雀，黄喉白领黑背，腹斑文。］今春，五色乌以万数，飞属县，翱翔而舞，欲集未下，其令三辅，毋得以春夏樀巢探卵，弹射飞鸟，为令。
《东观汉记》曰：永安十七年，公卿以神雀五色，翔集京师，奉觞上寿，上令贾逵作神雀颂。
谢承《后汉书》曰：琅邪董种，为不其令，赤雀乳厅前桑上，民为作歌颂。
《瑞应图》曰：赤雀者，王者动作应天时，则衔书来，一本曰：孔子坐玄扈洛水之上，衔丹书随至。
《遁甲》曰：赤雀不见，则国无贤，白雀不降，则无后嗣，［赤雀主衔书，阳精也，白雀主衔钱豢，(《太平御览》九百二十二作铁券。)阴精也，不来则国王无后嗣也。］
《古今注》曰：孝哀帝初元三年，泰畤殿中，有雀五色，头有冠，长寸馀，大似雀，始到时，鸟环其旁。
《零陵先贤传》曰：周不疑，曹公欲以为议郎，不就，时有白雀瑞，儒林并已作颂，授纸笔，立令复作，操奇异之。
《魏略》曰：文帝欲受禅，白雀十九见。
《吴志》曰：华覈上孙皓表曰：明珠既觌，白雀继见。
《吴录》曰：景帝永安六年，赤雀见於豫章。
《豫章旧志》曰：太守孔竺，临郡三月，白雀出，南昌太守夏侯嵩，临郡六年，白雀见女萝。
叚龟龙《凉州记》曰：吕光太安三年，白雀巢阳川令盖敏室。
郭璞《洞林》曰：丞相府有雏鸡，雀集其背，驱之去复来，如此再三，令璞占之，曰：此晋王即祚之渐也。
《燕书》曰：愍帝时，有异雀，素质绿首，集于端门东树，栖翔二旬而去，夏四月，以异雀故，大赦，名东园白雀。
◇燕
《吕氏春秋》曰：有娥［《太平御览》九百二十二作娀。］氏有二佚女，为九成之台，帝令燕往夜鸣，二女爱而争博之，覆以玉筐，少选而视之，燕遗二卵，北飞不返，二女作歌，始遗北音。
田俅子曰：少昊之时，赤燕一羽而飞，集少昊氏之户，遗其丹书。
《汉书·名臣奏》曰：丞相薛宣对曰：茂陵寝上食日，玄鸟来集，吐所含大豆，紫黑色，翱翔殿上，此陛下永与天无极，天下幸甚。
王威别传曰：时有白燕来翔，被令为赋。
宋元嘉起居注曰：元年七月，有白燕集於齐郡，游翔庭宇，经九月乃去，众燕翼随，仅有数千。
◇鸠
《瑞应图》曰：鸠成汤时来，王者养耆老，尊道德，不以新失旧，则至，一本曰：成王时来。
《古今注》曰：平帝元始三年，济南鸠生白子。
《吴录》曰：赤乌十二年八月，白鸠见章安。
◇雉
《孝经援神契》曰：周成王时，越裳献白雉，去京师三万里，王者祭祀不相逾，宴食衣服有节，则至。
又曰：德至鸟兽，故雉白首，［妃房不偏，故白雉应。］
《尚书》曰：高宗肜日，越有雊雉，祖己曰：惟先格王，正厥事，［言至道之王，遭变异，正其事而异自消也。］乃训于王曰：惟天监下民，典厥义，［祖己既言，遂以道训谏王也，言天下视民，以义为常也。］春秋感精符曰：王者旁流四表，则白雉见。
又曰：鲁昭公时，雉衔环入，［雉之为言弟也，喻昭公弟为季氏入之为君也。］
《汉书》：平帝元始元年春，越裳重译，献白雉一，黑雉二，诏使三公以荐宗庙。
《魏略》曰：文帝欲受禅，郡国奏白雉十九见。
《魏志·文纪》曰：延康元年四月，饶安县言白雉见。
◇马
《瑞应图》曰：玉马者，王者清明尊贤则至，一本曰：玉泽马者，师旷时来。
又曰：王者顺时而制事，因时而治道，则来。
腾黄者，神马也，其色黄，王者德御四方则至，一名吉光，乘之寿三千岁，此马无死时。
又曰：乘黄，王者舆服有度则出，騕褭者，神马也，与飞兔同，以明君有德则至也。
又曰：飞兔者，行三万里，禹治水土，勤劳历年，救民之害，天应其德则至，駃蹄者，后土之兽也，自能言语，王者仁孝於民则出，禹治水有功而来。
又曰：龙马者，仁马，河水之精也，高八尺五寸，长颈，骼上有翼，旁垂毛，鸣声九音，有明王则见，一本曰：王者不储马，则龙马乘黄泽马朱髦并集。
《礼斗威仪》曰：君乘火而王者，其政讼平，则南海输以骏［《太平御览》八百九十三作駮。］马。
《尚书·中候》曰：尧时，龙马衔甲，赤文绿色，临坛上，甲似龟，广袤九尺，圆理平上，五色，文有列星之分，斗政之度，帝王录纪之数，［事具帝王部。］
周书曰：犬戎文马，赤鬛白身，目若黄金，名曰古［按当作吉。］黄之乘，成王时来献也。
《淮南子》曰：天下有道，飞黄服皂。
又曰：黄帝时，飞黄服皂也。
《汉书》曰：武帝元鼎四年，马出渥洼水中，作天马之歌。
◇白鹿
《孝经援神契》曰：德至鸟兽，则白鹿见。
《瑞应图》曰：天鹿者，纯善之兽也，道备则白鹿见，王者明惠及下则见。
《命历序》曰：皇神驾六飞鹿，值三百岁。
《礼斗威仪》曰：君乘水而王，其政平，则北海输白鹿。
《东观汉书［按当作记。］曰》，章帝元和二年，白鹿见。
又，安帝延光三年，颍川上言，白鹿见。
《魏略》曰：文帝欲受禅，郡国奏白鹿十九见。
晋《起居注》曰：太元十六年，豫章太守范甯，献白鹿一头，二十年，荆州送白鹿，晋朝白鹿数见诸郡。
◇狐
《瑞应图》曰：九尾狐者，六合一同则见，文王时，东夷归之，一本曰：王者不倾於色则至。
《河图》曰：白帝生，先致白狐。
《周书》曰：成王时，青丘献狐九尾。
《礼斗威仪》曰：君乘火而王，其政讼平，南海输以文狐，《尚书大传》曰：文王拘羑里，散宜生之西海之滨，取白狐青翰献纣，纣大悦，［翰，长毛也，六韬得青狐，班固幽通赋注曰：散宜生至吴，得九尾狐，以献纣也。］
春秋运斗枢曰：机星得则狐九尾。
《潜潭巴》曰：白狐至，国民利，不至，下骄恣。
《山海经》曰：武都之山，黑水出焉，其上有玄狐，蓬尾，［蓬，大。］
孝经援神契曰：德至鸟兽，则狐九尾。
《吕氏春秋》曰：禹年三十未娶，行涂山，恐时暮失嗣，辞曰：吾之娶，必有应也，乃有白狐九尾而造於禹，禹曰：白者，吾服也，九尾者，其证也，於是涂山人歌曰：绥绥白狐，九尾庞庞，成于家室，我都攸昌，於是娶涂山女。
《东观汉记》曰：章帝元和二年，九尾狐见。
《古今注》曰：章帝元和二年，白狐九尾见信都，《魏略》曰：文帝欲受禅，郡国奏九尾狐见於谯陈。
◇兔
《瑞应图》曰：王者恩加耆老，则白兔见，一本曰：王者应事疾则见，赤兔者，王者德茂则见。
《古今注》曰：成帝建平元年，山阳得白兔，目赤如朱。
《东观汉记》曰：章帝元和二年，白兔见。
又曰：永康元年，西河言白兔见。
石勒传曰：庄［《太平御览》九百零七引晋书作茬。］平民师懽，上黑兔，令曰：按记应白兔为瑞，此黑兔曰祥，外捡典旧，议者以为黑兔见，水德之祥，往公孙臣以为汉家土行，当有黄龙为瑞，后黄龙见於成纪，遂从土德，今大赵革命，以水受金，夫兔阴兽，玄水色，黑色见，以表应行，以推之，黑兔上应。
◇驺虞
《瑞应图》曰：白虎者，仁而不害，王者不暴虐，恩及行苇则见。
《毛诗》曰：吁嗟乎驺虞，［义兽也，白虎黑文，不食生物，有至信之德，则应之而来。］
《河图括地象》曰：令訾野中有玉虎，晨鸣雷声，圣人感期之兴。
《孝经援神契》曰：德至鸟兽，白虎见。
春秋演义［按当作孔。］图曰：汤地七十，内怀圣明，白虎戏朝。
《春秋元命包》曰：尧为天子，季秋下旬，梦白虎遗吾马啄［《太平御览》三百九十七作喙。］子，其母曰扶始，升高丘，睹白虎，上有云感己，生皋陶，索扶始问之，如尧言，明於刑法，罪次终始，故立皋陶为大理。
《魏略》曰：文帝欲受禅，郡国上言，白虎二十七见。
王隐《晋书》曰：太康六年，荆州送两足虎，时尚书郎索靖，议称半虎，博令［汤球辑本作士。］王钤［汤球辑本作铨。］为文曰：般般白虎，观亹荆楚，孙吴不逞，金皇赫怒。
中兴徵祥说曰：天下太平，则驺虞见，驺虞者，仁兽也，状如白虎而黑文，其尾参倍，昔召公化行陕西之国，而驺虞应。
又曰：王者仁而不害，则白虎见，白虎状如虎而白色，啸则风兴，皜身如云，而无杂者是也，近代所谓白虎者，背斑而虎文，尔雅所谓彪虎者也。
【颂】后汉蔡邕五灵颂曰：大梁乘精，白虎用生，思叡信立，绕於垣坰。
吴薛综颂曰：婉婉白虎，优仁是崇，饥不侵暴，困不改容，敛威扬德，恺悌之风，圣德极盛，驺虞乃彰。
【赞】晋郭璞驺虞赞曰：怪兽五采，尾参於身，矫足千里，儵忽若神，是谓驺虞，诗叹其仁。
◇白狼
《瑞应图》曰：白狼，王者仁德明哲则见，一本曰：王者进退，动准法度则见，周宣王时，白狼见，犬戎灭。
《山海经》曰：盖山，兽多白狼。
《尚书·中候》曰：汤牵白狼，握禹箓。
田俅子曰：商汤为天子，都于亳，有神手牵白狼，口衔金钩，而入汤庭。
【赞】晋郭璞白狼赞曰：矫矫白狼，有道则游，应符变质，乃衔灵钩，惟德是適，出殷见周。
◇比肩
《瑞应图》曰：比肩兽者，王者德及幽隐，鳏寡得所则至。
《尔雅》曰：西方有比肩兽焉，与邛邛岠虚比，为邛邛岠虚齧甘草，即劂有难，邛邛岠虚负而走，其名曰蟨。
《吕氏春秋》曰：北方有兽，名蟨，鼠前而兔后。
【赞】晋郭璞比肩兽赞曰：蟨与岠虚，乍兔乍鼠，长短相济，彼我俱举，有若自然，同心共膂。
◇龟
《龙鱼河图》曰：尧时，与群臣贤智到翠妫之川，大龟负图来投尧，尧敕臣下写取，告瑞应，写毕，龟还水中。
《黄帝出军决》曰：帝伐蚩尤，乃睡，梦西王母遣道人，披玄狐之裘，以符授之曰：太一在前，天一备后，河出符信，战即剋矣，黄帝寤，思其符，不能悉忆，以告风后力牧，风后力牧曰：此兵应也，战必自胜，力牧与黄帝俱到盛水之侧，立坛，祭以大牢，有玄龟衔符，从水中出，置坛中而去，黄帝再拜稽首，受符视之，乃所梦得符也，广三寸，表一尺，於是黄帝备之以征，即日禽蚩尤。
《尚书·中候》曰：尧沉璧於雒，玄龟负书出，背甲赤文成字，止坛。又沉璧于河，黑龟出文题。
又曰：周公沉璧，玄龟青纯仓光，刻背甲，止于坛。
《礼斗威仪》曰：君乘土而王，则龟被文而见。
《春秋运斗枢》曰：玉衡星得，百兽率舞，灵龟跃。
《管子》曰：龟生於水，发之於火，故为南方物，为祸福也。
《魏略》曰：文帝欲受禅，神龟出於灵池。
晋《起居注》曰：永嘉六年，玉龟出灞水。
《孙氏瑞图》曰：龟者神异之介虫也，玄采五色，上隆象天，下平象地，生三百岁，游於蕖叶之上，三千岁尚在蓍丛之下，明吉凶，不偏不党，唯义是从，王者无偏无党，尊用耆老，不失故旧，则出，一本曰：德泽湛溃，渔猎从，则出。
又曰：禹卑宫室则出，文王时亦出。
【表】吴谢承表曰：伏睹灵龟出于会稽章安，臣闻灵龟告符，五色粲彰，则金则玉，背阴向阳。
梁刘孝仪为始兴王上毛龟表曰：臣闻嘉瑞五灵，既著方策，故休名千载，可得而传，是以玄蔡赤文，来表轩黄之政，神龟青纯，用显姬公之德，出自江安，寔荷谦夷之庆，甲生□毳，宁非销□之徵，实皇家之巨瑞，庶民之休幸。
【启】梁丘迟为范云谢示毛龟启曰：玄甲应於姬渚，青髯符於夏室，翱翔卷耳之阴，浮游莲叶之上，藏采千载，献状一朝，斯诚陛下至德动天，穷神为化，故能宝瑞开图，珍祥映谍，间出蕃畿，继踵郊甸。
隋江总上毛龟启曰：臣闻圣王受命，以代绍兴，日月精明之状，烟云烂漫之采，神鼎出於汾阴，宝玉开於张掖，灵山奥泽，卉木呈祉，静海澄波，鳞介提福，靡不显符瑞以固鸿基，肇徵祥以光永世者也，影合四灵，光分五色，怀星抱月，负字衔图。
◇鱼
《尔雅》曰：东方有比目鱼，不比不行，其名曰〈鱼枼〉。
《帝王世纪》曰：黄帝出游洛水之上，见大鱼，杀五能牲以醮之，天乃甚雨，七日七夜，鱼流于海，始得图书，今河图帝视萌之篇是也。
《尚书·中候》曰：桓公欲封泰山，管仲曰：昔者圣王功成道格，符瑞出，乃封泰山，今比目之鱼不至，凤麟不臻，未可封也。
《瑞应图》曰：比目鱼者，王者明德则见。
《史记》曰：武王渡河，中流，白鱼跃入舟中，［鱼者介鳞之物，兵象，白者殷家之政，言以殷之兵众与周之象也。］武王俯取以祭。
《汉书》曰：宣帝元康四年，神鱼舞河。
《魏志》曰：文帝欲受禅，赤鱼游於露。
【赞】晋郭璞比目鱼赞曰：比目之鳞，别号王馀，虽有二片，其实一鱼，协不能密，离不为疏。
【表】晋王肃贺瑞应表曰：伏承祖庙文昭庙，鱼生于鼎，臣闻易中孚彖曰：信及豚鱼，言中和诚信之德，下及豚鱼，则无所不及。
◇鼎
《易》曰：鼎元吉，亨，其彖曰：鼎象也，圣人以享上帝。
孙氏《瑞应图》曰：神鼎者，质文精也，知吉凶存亡，能轻能重，能息能行，不灼而沸，不汲自盈，中生五味，昔黄帝作鼎，象太一，禹治水，收天下美铜，以为九鼎，象九州，王者兴则出，衰则去。
归藏占曰：鼎有黄耳，利得鳣鲤。
《左传》曰：楚子伐陆浑之戎，遂至于雒，观兵于周疆，定王使王孙满劳楚子，楚子问鼎之大小轻重焉，对曰：在德不在鼎，昔夏之方有德也，远方图物，贡金九牧，铸鼎象物，百物而为之备，使人知神奸，故民入川泽山林，不逢不若，魑魅魍魉，莫能逢之，协于上下，以承天休，桀有昏德，鼎迁于商，载祀六百，商纣暴虐，鼎迁于周，成王定鼎于郏鄏，卜世三十，卜年七百，天所命也，周德虽衰，天命未改，鼎之轻重，未可问也。
《史记》曰：黄帝采首山铜，铸鼎於荆山下，鼎既成，有龙垂胡髯，下迎黄帝，黄帝上骑，群臣后宫从上者七十馀人，龙乃上去。
又曰：汉武帝时，汾阴巫锦，［锦，巫名。］为民祠魏睢后土，营旁，见地如钩状，棓视得鼎，以礼迎鼎至甘泉，从行，上荐之，至中山，晏温有黄云盖焉，有鹿过，上自射之，因以祭之，至长安，公卿大夫皆议，谓之宝鼎。
《晋阳春秋》曰：咸康八年，穀成［《太平御览》七百五十六作城。］县民留珪，夜见门内有光，取得玉鼎，一围四寸，庐江太守以献。
晋《起居注》曰：咸和元年，宣成［按当作城。］春穀县山甿，获古鼎，可受三斛馀，群臣毕贺。
【赞】晋郭璞赞曰：九牧贡金，鼎出夏后，和味养贤，以无化有，赫赫三事，鉴于覆蔌。
【启】梁刘孝绰送瑞鼎诣相国梁公启曰：生木游火之禽，夹阶纪朔之华，白环银瓮之迹，素雉金船之瑞，自天宥祚，不为定於郏鄏，虚其所止，非独在於汾阴。
