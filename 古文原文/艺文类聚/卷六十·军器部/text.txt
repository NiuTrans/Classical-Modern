<strong>牙剑刀匕首铗弓箭弩弹槊</strong>
◇牙
《兵书》曰：牙旗者，将军之精，凡始竖牙，必以刚日，刚日者，谓上剋下也，立牙之日，吉气来应，大胜之徵，《黄帝出军决》曰：始立牙之日，旗幡指敌，或从风而举，晖晖绝［《太平御览》三百三十九作终。］日，不绝［御览作绕。］竿，勇气奔逸。
又曰：将军出兵，有所讨伐，引兵出城门，望见白云及白水者，举白牙旗，五色牙旗，随天气四时。
《魏志》曰：典韦初为张邈士属，赵宠牙门长大，莫能胜，韦一手建之，宠异才力。
《吴志》曰：陆逊为右部督，会丹阳贼帅费栈，扇动山越，权遣逊讨栈，栈支党多，所往兵少，逊乃益施牙幢，分付鼓角，夜潜出谷间，鼓譟而前，应即破散。
《抱朴子》曰：军所始举牙立旗，风气和调，幡校飘飘，终日不息者，其军有功。
【赋】吴胡综大牙赋曰：黄初八年，黄龙见夏口，孙权称号，因瑞改元，作黄龙大牙，常在军中，进退视其所向，命综为赋曰：狼狐［《初学记》二十二作弧。］垂蒙，［《初学记》作象，《太平御览》三百三十九作曜。］实惟兵精，圣人观法，是效是营，始作器械，爰求厥成，明明大吴，实天生德，仍律天时，制其神军，取象太一，五将三门，疾则如电，迟则如云，进止有度，约而不烦，四灵既布，黄龙处中，周制日月，实曰太常，杰然特立，六军四望。
【祭文】后汉滕辅祭牙文曰：恭羌太守，［《初学记》二十二作恭脩太牢，太平御览三百三十九作恭羞太牢，此讹。］絜荐遐灵，推毂之任，实讨不庭，天道助顺，正直聪明。
晋袁宏祭牙文曰：天生五材，治道所司，废一不可，静乱辅时。
晋顾恺之祭牙文曰：维某年某月日，录尚书事豫章公裕，敢告黄帝蚩尤五兵之灵，两仪有政，四海有王，奉命在天，世德重光，烈烈高牙，阗阗伐鼓，白气经天，简扬神武。
宋王诞伐广固祭牙文曰：敬建崇牙，显兹威灵，使鸣金辍衅，无战有宁，皇风幽被，凯旆归旌。
宋郑鲜祭牙文曰：絜牲先事，荐兹敬祭，崇牙既建，义锋增厉，人鬼一揆，三才同契，惟兹灵鉴，庶必有察，逆顺幽辩，忠孝显节，使凶丑时歼，主宁臣悦，振旅上京，凯归西蕃，神器增晖，四境永安。
◇剑
《释名》曰：剑，检也，所以防检非常也。
《韵集》曰：镡，剑口也。
《字林》曰：瑑，剑鼻也。
《龙鱼河图》曰：流州在西海中，上多积石，名为昆吾石，治其石成铁，作剑，光明四照，洞如水精，［事具地部石篇。］
又曰：剑名飞扬，《管子》曰：葛天卢之山，发而出金，蚩尤受而制之，以为剑铠矛戟。
《山海经注》曰：汲郡冢中，得铜剑一枚，长三尺五寸，今所名干将剑，明古者通以锡铜为兵器。
又曰：君子之国，其人衣冠带剑，［事具人部让篇。］
《周官》曰：郑之刀，宋之斤，鲁之削，吴越之剑，迁乎其地而不能为良，地气然也。
《管子》曰：羽剑珠饰者，斩生之斧也。
《吴越春秋》曰：越王允常，聘区冶子作名剑五枚，一曰纯钩，二曰湛卢，三曰豪曹，或曰盘郢，四曰鱼肠，五曰巨阙，秦客薛烛善相剑，王取纯钩示之，薛烛矍然望之曰：沉沉如芙蓉始生於湖，观其文，如列星之行，观其光，如水之溢塘，观其文色，涣涣如冰将释，见日之光，王曰：客有卖此剑者，有市之乡三十，骏马千疋，千户之都二，其可与乎，薛烛曰：不可，臣闻王之造此剑，赤堇之山，破而出锡，若耶之溪，涸而出铜，吉日良时，雨师洒道，雷公发鼓，蛟龙捧炉，天帝壮炭，太一下观，於是区冶子因天地之精，造为此剑，取湛卢视之，薛烛曰：善哉，衔金铁之英，奇［《初学记》二十二作寄。］气讬灵，服此剑者，可以折冲伐敌，人君有逆谋则去之，允常以鱼肠湛卢豪曹献吴王僚，后阖闾为一女，杀生以送死，湛卢之剑恶其无道，乃去如楚，昭王寐而得之，召风胡子问之，此剑直几何，对曰：赤堇之山已合，若耶之溪，深而不测，群神一［《太平御览》三百四十三作上。］天，区冶子已死，虽有倾城量金珠玉，犹不可与，况骏马万户之都乎。
《越绝书》曰：楚王召风湖子而问之曰：寡人闻吴有干将，越有区冶子，寡人原请此二人作铁剑，乃令风湖子之吴，见区冶子干将，使之作为铁剑，曰泰阿，晋郑闻而求之，不得，兴师围楚，於是王引泰阿之剑，登城而麾之，三军破败，士卒迷惑，流血千里，江水抑扬，折晋郑之头毕日，［《太平御览》三百四十三作白。］《列子》曰：卫孔周，其祖得殷帝之宝剑，童子服之，却三军之众，其一曰含光，视之不可见，运之不知其所触，泯然无际，经物而物不觉，二曰承影，将旦昧爽之交，日夕昏明之际，北面察之，淡焉若有物在，莫识其状，其触物也，寂无有声，而物不疾，三曰霄练，方昼，见其影，不见光，驴［字衍。］騞然而过，随合，觉疾而不血刃，此三宝传之十三世矣。
又曰：宋王有兰子者，以技干宋元君，弄七剑，迭跃之，五剑常在空中，元君大惊，立赐金帛。
又曰：周穆王征西戎，西戎献昆吾之剑，赤刃，切玉如泥。
《庄子》曰：昔赵文王喜剑，《庄子》曰：臣闻大王喜剑，臣有三剑，惟王所用，有天子剑，有诸侯剑，有庶人剑，天子之剑，以燕谿石城为锋，齐代为锷，晋卫为脊，周宋为镡，韩魏为铗，统以渤海，带以常山，此剑一用，匡诸侯，天下服矣，诸侯之剑，以智勇士为锋，以精廉士为锷，以贤良士为脊，以忠圣士为镡，以豪杰为铗，此剑一用，如雷霆之震也，庶人之剑，蓬头突鬓，垂冠曼胡之缨，短后之衣，瞋目而语难，相击於前，此无异斗鸡，一旦命以绝矣，今大王有天子之位，而好庶人之剑，臣窃为大王薄之。
《孙卿子》曰：桓公之慈，太公之阙，文王之琢，庄君之忽，阖闾子干将莫耶，巨阙辟闾，皆古良剑也。
《尸子》曰：水试断鹄雁，陆试断牛马，所以观良剑也。
《吕氏春秋》曰：楚人有涉江者，其剑自舟中坠於水，遂刻其舟曰：是吾剑之所从坠也，舟止，从其所契刻者入水求之，舟已行矣，而剑不行，求剑若此，不亦惑乎。
又曰：荆有佽飞者，得宝剑於江干，遂还反，涉江至於中流，而两蛟夹绕其舡，佽飞攘臂袪衣，拔宝剑赴江，刺蛟杀之，荆王闻之，仕以执圭。
《史记》曰：吴季札之初使，北过徐，徐君好季札剑，口不敢言，季札知之，为使上国，未献，还至徐，徐君已死，乃解其宝剑，系徐君冢树而去。
又曰：秦昭王临朝叹息，应侯进曰：臣闻主忧臣辱，主辱臣死，今大王中朝而忧，臣敢请其罪，王曰：吾闻楚之铁剑利而倡优拙，夫铁剑利则士勇，倡优拙则思虑远矣，以远思虑而御勇士，恐楚之图秦。
又曰：高祖送徒骊山，到丰而夜，径泽中，令一人行前，行前者还报曰：前有大蛇当径，原还，高祖曰：壮士行何畏，乃前拔剑斩蛇，蛇分为两，道开，［事具帝王部。］
又曰：高祖击英布时，为流矢所中，高祖问医，曰：病可治，於是高祖慢骂之曰：吾从布衣，提三尺剑，取天下，此非天命乎，命乃在天，虽扁鹊何益。
又曰：陈平间行杖剑，亡渡河，舡人见其美丈夫独行，疑其亡将，腰中有金宝，因之欲杀平，平恐，解衣佐刺舡，舡人知其无，乃止。
《说苑》曰：经侯往过魏太子，左带玉具剑，右带环佩，左光照右，右光照左，［事具衣冠部觖佩篇。］《异苑》曰：晋惠帝元康三年，武库火，烧孔子履高祖斩白蛇之剑，咸见此剑，穿屋飞去，莫知所向。
《汉书》曰：隽不疑，字曼倩，帝使暴胜之为直指使者，素闻不疑贤，遣吏请与相见，不疑冠进贤冠，带衤畾具剑，［衤畾磊落壮大之濬。］
又曰：陆贾常乘安车驷马，从歌鼓琴瑟侍者十人，宝剑直百金，其游汉庭，名声藉甚，［言狼藉其盛。］
《汉武内传》曰：西王母带分景之剑，上元夫人带流黄择精之剑。
《东观汉记》曰：世祖时，有献名马宝剑，直百金，马以驾鼓车，剑以赐骑士。
《吴越春秋》曰：伍子胥过江，解其剑与渔父曰：此剑中有七星北斗，其直百金。
《典论》曰：建安二十四年二月壬午，魏太子丕造百辟宝剑，长四尺二寸，淬以清漳，厉以蛇监诸，饰以文玉，表以通犀，光似流星，名曰飞景。
雷次宗豫章记曰：吴未亡，恒有紫气见牛斗之间，张华闻雷孔章妙达纬象，乃要宿，问天文，孔章曰：惟牛斗之间有异气，是宝物也，精在豫章丰城，张华遂以孔章为丰城令，至县，掘深二丈，得玉匣，长八尺，开之，得二剑，其夕斗牛气不复见，孔章乃留其一匣，而进之，剑至，光曜炜晔，焕若电发，后张华遇害，此剑飞入襄城水中，孔章临亡，戒其子，恒以剑自随，后其子为建安从事，经浅濑，剑忽於腰间跃出，遂视，见二龙相随焉。
《文士传》曰：魏文帝爱杨脩才，脩诛后，追忆脩，脩曾以宝剑与文帝，帝后佩之，告左右曰：此杨脩剑也。
沈约《宋书》曰：初世祖赐谢庄宝剑，庄以与豫州刺史鲁爽，别后，爽反叛，世祖因宴集，问剑所在，答曰：昔以与鲁爽别，窃为陛下杜邮之赐，上甚悦，当时以为知言。
【诗】宋鲍昭诗曰：双剑将别离，先在匣中鸣，雌沉吴江里，雄飞入楚城，吴江深无底，楚阙有崇扃，一为天地别，岂直限幽明，神物终不隔，千祀傥还并。
梁吴筠咏宝剑诗曰：我有一宝剑，出自昆吾溪，照人如照水，切玉如切泥，锷边霜凛凛，匣上风凄凄，寄语张公子，何当来见携。
【铭】后汉士孙瑞剑铭曰：天生五材，金德惟刚，从革庚辛，含景吐商，辩物利用，勋伐弥彰，暨彼良工，区冶干将，爰造宝剑，巨阙墨阳，精通皓灵，获兹休祥，剖山竭川，虹蜺消亡，曜威燿武，震动遐荒，楚以定霸，越以取强。
晋裴景声文身剑铭曰：器以利显，实以名举，长剑耿介，体文经武，陆断玄犀，水截轻羽，九功斯像，七德是辅。
晋张协太阿剑铭曰：太阿之剑，世载其美，淬以清波，砺以越砥，如玉斯曜，若影在水，不运自肃，率土从轨。
【启】梁简文帝谢敕赉方诸剑等启曰：才发紫函，彫奇溢目，始开泥检，丽饰交陈，已匹丹霞之晖，乍比青云之制，身文且贵，器用惟宜，寒暑兼华，左右相照。
梁沈约为东宫谢敕赐孟尝君剑启曰：田文重气徇名，四豪莫及，宝剑雄身，故能威陵秦楚，人高事远，遗物足奇，谨加玩服，以深存古之怀。
◇刀
《字林》曰：琫，佩刀下饰也，天子以玉，诸侯以金，琕，佩刀上饰也。
《太公兵法》曰：刀子之神，名曰脱光。
《礼记》曰：割刀之用，鸾刀之贵，贵其义也。
《论语》曰：子之武城，闻弦歌之声，夫子莞尔而笑曰：割鸡焉用牛刀，［事具人部笑篇。］
《楚辞》曰：铅刀进御，遥弃太阿。
《孔丛子》曰：秦王得西戎利刀，以之割玉，如割木焉，《汉书》曰：龚遂为渤海太守，民有带持刀剑者，使卖剑买牛，卖刀买犊，何为带牛而佩犊。
班固与弟超书曰：窦侍中遗仲叔，楚滕陵错横刀玉〈王戚〉早削一枚，金错半垂刀一枚。
《东观汉记》曰：马严为陈留太守，建初中，严病，遣功曹，史李龚，奉章诣阙，上召见龚，问疾病形状，以黄金十斤，葛缚佩刀书刀革带付龚，赐严。
又曰：赐邓遵金对［东观汉记作刚。］鲜卑绲带一具，金错［东观汉记，《太平御览》三百四十五下有刀字，此脱。］五十，辟把刀墨再屈环横刀金镜［○《东观汉记》、《御览》作错。］屈尺八佩刀各一。
魏武帝令曰：往岁作百辟刀五枚，適成，先以一与五官将，其馀四，吾诸子中有不好武而好文学，将以次与之。
《典论》曰：昔者周鲁宝赤刀孟劳。
又曰：平造百辟宝刀，名灵宝，其二采似丹霞，名曰含章，其三铿似崩霜，名曰素质。
费袆别传曰：孙权以手中常所执宝刀赠之。
《蜀志》曰：初孙权以妹妻先主，妹才捷刚猛，有诸兄风，侍婢百馀人，皆亲执刀侍立，先主每入，心常栗栗。
《物理论》曰：古有阮师之刀，天下之所宝贵也，初阮之作刀，受法於金精之灵，七月庚辛，见金神於冶监之门，其人光色炜燿，向而再拜，神执其手曰：子可教也，既致之，闲宴设馔而问焉，神教以水火之齐，五精之陶，用阴阳之候，取刚软之和。
陆机《晋书》曰：王濬之在郡也，梦悬四刀於其上，甚恶之，濬主簿李穀，拜贺曰：夫三刀为州，而见四，益一也，明府其临益州乎。
圣证论曰：昔国家有优曰史利，汉氏旧优也，云梁冀有火浣布切玉刀，一朝以为诞而不信也，正始初，得火浣布，乃信。
《晋中兴书》曰：初魏徐州刺史吕虔，有佩刀，工相之，以为必三公可服此刀，虔谓别驾王祥曰：苟非其人，刀或为害，卿有公辅之量，故以相与。
蒲元传曰：君性多奇思，於斜谷，为诸葛亮铸刀三千口，刀成，自言汉水钝弱，不任淬用，蜀江爽烈，是谓大金之元精，天分其野，乃命人於成都取江水，君以淬刀，言杂涪水，不可用，取水者捍言不杂，君以刀画水，言杂八升，取水者叩头云，於涪津覆水，遂以涪水八升益之，以竹筒内铁珠满中，举刀断之，应手虚落，因曰神刀，金屈耳环者，乃是其遗范。
【赋】魏陈王曹植宝刀赋曰：建安中，魏王命有司造宝刀五枚，以龙熊鸟雀为识，太子得一，余及余弟饶阳侯，各得一焉，有皇汉之明后，思潜达而玄通，飞文义而博致，扬武备以御凶，然后砺以五方之石，鉴以中黄之壤，规圆景以定环，摅神功而造像，陆斩犀象，水断龙舟，轻击浮截，刃不瀸流，逾南越之巨阙，超西楚之太阿，寔真精之攸御，永天禄而是荷。
【铭】后汉冯敬通刀阳铭曰：脩尔甲兵，用戒不虞，见危致命，临事而惧，文不可匿，武不可黩，文武孔纯，荷天子禄。
又刀阴铭曰：温温穆穆，配天之威，苗裔无疆，福报永绥。
后汉李尤错佩刀铭曰：佩之有错，抑武扬文，岂为丽好，将戒有身。又金马书刀铭曰：巧冶炼刚，金讬於刑，［《初学记》二十二，《太平御览》三百四十六作金马讬形。］黄又［御览作文。］错镂，兼勒工名。
魏文帝露陌刀铭曰：於铄良刀，胡炼亶时，譬诸麟角，靡所任兹，不逢不若，永世宝持。
魏陈王曹植宝刀铭曰：造兹宝刀，既砻既砺，匪以尚武，予身是卫，麟角匪独，鸾距匪蹶。
魏王粲刀铭曰：相时阴阳，制兹利兵，和诸色刳，考诸浊清，陆剸犀兕，水截鲵鲸，君子服之，式章威灵。
魏何晏斫猛兽刀铭曰：徒抟不兵，作戒宣丘，用造斯器，螭兽是刘，制禽允良，昏明亶时，永釐厥后，蠲民之灾。
晋张协文身刀铭曰：宝刀既成，穷理尽妙，繁文波回，流光电照。
又把刀铭曰：弈弈名金，昆吾遗璞，裁为把刀，利亚切玉，时文斯偃，含精内烛，威助虽化，武不可黩。
晋裴景声文身刀铭曰：良金百炼，乙名［《太平御览》三百四十六作名工。］展巧，宝刀既成，理［御览作穷。］理尽妙，文繁波流，回光电照，在我皇世，戢而不耀。
【启】梁简文帝谢敕赉善胜威胜刀启曰：冰锷含采，雕琰表饰，名均素质，神号脱光，五宝初成，曹丕先荷其一，二胜今造，愚臣总被其恩，锡韩非之书，未足为比，给博山之笔，方此更轻。
梁刘孝仪为晋安王谢东宫赐玉环刀启曰：苗峰珍铤，利极钩铓，谨当拥以雄身，藉而安体，不令北海小雍，孤擅穿滕之寄，庐江佩刀，独表不欺之验。
◇匕首
《通俗文》曰：匕首，剑属，其头类匕，故曰匕首，短而便用。
《说苑》曰：秦王以五十里封鄢陵之君，辞不受，使唐且谢秦，秦王怒曰：尝见天子之怒乎，一怒伏尸百万，流血千里，唐且曰：大王尝闻布衣韦带之士怒乎，一怒伏尸二人，流血五步，即按其匕首起曰：今将是矣，王变色曰：先生就坐，寡人喻矣，秦破韩灭魏，鄢陵独以五十里存者，徒用先生故也。
诸葛故事曰：成都作匕首五百枚，以给骑士。
《典论》曰：昔周鲁宝雍狐之戟，屈卢之矛，孤父之戈，徐氏匕首，凡斯皆上世名器，君子虽有文事，必有武备矣。
又曰：魏太子造百辟匕首二，其一理似坚冰，名曰清刚，其二曜似朝日，名曰扬文。
《神仙传》曰：有书生姓张，就李仲文学隐术，久无所得，患之，张怀匕首斫之，仲文笑曰：我宁可杀。
【铭】晋张载匕首铭曰：元民造制，戒豫惟谨，匕首之设，应速用近，既不忽备，亦无轻忿，利以形彰，切以道隐。
◇铗
《战国策》曰：冯谖为孟尝客，弹剑铗而歌曰：长铗归来乎食无鱼。
【铭】晋张协长铗铭曰：五才并建，金作明威，长铗陆离，弭凶防违，素刃霜厉，溢景横飞。
又短铗铭曰：器用多品，诡制殊观，亦有短铗，清晖载烂，昔在先朝，戢兵静乱，惟皇宝之，优而弗玩。
◇弓
《释名》曰：弓，穹也，张之穹隆然，其末曰箫，言箫稍，［原讹邪，据冯校本改。］又谓之弭，以骨为之，滑弭弭也，中央曰弣，弣，抚也，所抚持也。
《山海经》曰：少皞生股，是始弓矣，［世本云，牟夷作矢，挥作弓，弓矢一器，作者两人，於义有疑，此言股作之是也。］
《世本》曰：挥作弓，［挥，黄帝臣。］
《龙鱼河图》曰：弓之神，名曰曲张。
《尔雅》曰：弓有缘谓之弓，无缘者谓之弭，以金者谓之铣，以蜃者谓之珧，以玉者谓之圭。
《方言》曰：弓藏谓之鞬，式谓之韇。
《说文》曰：角端兽，状似豕，角善为弓，出胡休夕［《太平御览》三百四十七作胡尸国，注云一曰出休尸国，按说文作胡休多国。］国。
《易》曰：弦木为弧，剡木为矢，弧矢之利，以威天下。
《广雅》曰：繁弱钜黍弓也。
《周官》曰：司弓，掌六弓四弩八矢之法，辨其名物，而掌其守藏，与其出入，中春献弓弩，中秋献矢箙，［箙，盛矢器。］天子之弓，合九而成规，诸侯合七而成规，大夫合五而成规，士合三而成规。
又曰：弓人为弓，取六材，必以其时，六材既聚，巧者和之，幹者以为远也，角者以为疾也，筋者以为深也，胶者以为和也，丝者以为固也，漆者以为受霜露也，凡取幹之道七，柘为上，檍次之，檿桑次之，橘次之，木瓜次之，荆次之，竹为下。
《毛诗》曰：彤弓，天子赐有功诸侯也。
《左传》曰：颜高之弓六钧，［颜高，鲁人也，三十斤为钧。］
又曰：分鲁公以大路大旂，夏后氏之璜，封父之繁弱。
郭璞毛诗拾遗曰：象弭鱼服，毛云，弭弓反末，以象骨为之，盖俗说之误也，《左传》曰：左执鞭弭，弭者弓之别名，谓以象牙为弓，今西方有以犀角及鹿角为弓者。
《列子》曰：纪昌学射於飞卫，飞卫曰：尔先学不瞬而后能。又使学视小如大，纪昌以氂悬虱於牖，南面而望之，三年之后如轮，睹物皆山丘也，乃以燕角之弧，朔蓬之幹射之，贯虱之心，而悬不绝。
《楚辞》曰：带长剑，挟秦弓。
《孙卿子》曰：天子彫弓，诸侯彤弓，大夫黑弓，礼也。
《战国策》曰：楚人有好以弱弓微缴加归雁之上者，顷襄王闻而召问之，对曰：见鸟六双，王何不以圣人为弓，以勇士为缴，时张而射之，此六双者，可得而囊载也。
《家语》曰：楚共王出游，亡其乌号之弓，［乌号，良弓名也。］左右请求之，王曰：楚人失弓，楚人得之。又何求焉。
《孔丛子》曰：楚王张繁弱之弓，载忘归之矢，以射蛟兕於云梦。
《列女传》曰：晋平公使工为弓，三年乃成，射不穿一札，公怒，将杀工，其妻见公曰：妾之夫造此弓，亦劳矣，幹生太山之阿，一日三睹阴三睹阳，傅以燕牛之角，缠以荆麋之筋，糊以河鱼之胶，此四者天下之选也，而不穿一札，是君不能射也，妾闻射之道，左手如拒，右手如附支，右手发，左手不知，公以其仪而穿七札，弓工立得出，赐金三镒。
阙子曰：宋景公使弓工为弓，九年来见，公曰：为弓亦迟，对曰：臣不得见公矣，曰：臣之精尽於弓矣，献弓而归，三日而死，公张弓登台，东西而射，矢逾孟霜之山，集彭城之东，其馀力逸劲，饮羽於石梁。
《淮南子》曰：淇卫箘簵，［箘簵，箭竹也，出於淇地，衔箭羽。］饰以金银锡，虽有薄缟之幨，然独不能穿也，若假之筋角之力，弓弩之势，则贯兕甲而经於革楯矣。
《新序》曰：楚熊渠夜行，见寝石，弯弓射之，没矢饮羽，下视知石也，却复射之。矢摧无迹，［事具地部石篇。］
《东观汉记》曰：盖延，字巨卿，身长八尺，弯弓三百斤。
张璠《汉记》曰：陈球为零陵太守，州兵朱盖等反，球守城，弦大木为弓，羽矛为矢，机发之，远射千馀人，［《太平御览》三百四十七作步。］斩朱盖等。
《风俗通》曰：乌号弓者，柘桑之枝，枝条畅茂，乌登其上，乘下着地，乌適飞去，从后拨杀，取以为弓，因为乌号耳。
◇箭
《释名》曰：矢，指也，其有所指向迅疾也。又谓之箭，箭，进也，其本曰足，矢形似木，木以下为本，以根为足，其末曰括，括，会也，与弦相会也。
《说文》曰：矢，弓弩矢也，象镝括羽之形。
《世本》曰：夷牟作矢也。
《太公兵法》曰：箭之神，名续长。
《易》曰：弦木为弧，剡木为矢也。
《周官》曰：庭氏，掌射国中之妖鸟，若不见其鸟兽，则以救日之弓，救月之矢，夜射之。
《礼记》曰：故男子生，桑弧蓬矢六，以射天地四方，天地四方者，男子之所有事也，故必先有志於其所有事。
《六韬》曰：陷坚阵，败强敌，大黄参连弩，飞凫电影自副，飞凫赤茎白羽，以铁为首，电影青茎赤羽，以铜为首。
《国语》曰：仲尼在陈，有隼集于陈侯之庭而死，楛矢贯之，石弩，其长尺有咫，陈惠公使人以隼如仲尼之馆问之，仲尼曰：此肃慎之矢也，昔武王克商，通道于九夷八蛮，肃慎氏贡楛矢石弩，以分大姬，配虞胡公，而封诸侯於陈。
《孟子》曰：矢人岂不仁於函人哉，矢人唯恐不伤人，函人唯恐伤人。
鲁连子曰：齐田单破燕军，复齐城，唯聊城不下，燕将守数月，鲁仲连乃为书，着之於矢，以射城中，遗燕，［《太平御览》三百五十燕下有将字。］燕将得书，泣三日，乃自杀。
《韩子》曰：智伯将伐赵，赵襄子召张孟谈曰：奈无箭何，孟谈曰：董安于之治晋阳，公宫之垣，皆以楛楚，其楛高十尺，於是登而试之，其坚则幹之劲不能適也，君曰：奈无金何，孟谈曰：董安于之治晋阳，宫舍之堂，皆以铜为柱质，君登而用之，有馀金矣。
《淮南子》曰：楚王有白猿，王自射之，则抟矢而阜，［《太平御览》三百五十作熙。］使养由基射之，始调弓矫矢，未发，而猿拥柱号矣。
又曰：水激则旱，矢激则远，夫淇卫箘簵，饰以银锡，虽有薄缟之襜，然犹不能穿也，若假之弓弩之势，则贯兕甲革楯也。
《汉书》曰：李陵击匈奴，一日五十万矢皆尽，虏攻急，陵叹曰：复人数十矢，足以脱矣。
《东观汉记》曰：耿弇与张步战，矢中弇眼，［《太平御览》三百四十九作股。］以佩刀摧之，左右无知者。
三齐略记曰：城东南五十里，有蒲台，高八丈，秦始皇所顿处，时在台下，萦蒲系马，夹道数百步，到今蒲生犹萦，蒲似水杨而劲，堪为箭也。
【赞】梁昭明太子弓矢赞曰：弓用筋角，矢制良工，亦以观德，非止临戎，伤叶命中，猿随张空。
【铭】后汉李尤弧矢铭曰：弦木为弧，剡木为矢，弧矢协并，八极同纪。
晋嵇含木弓铭曰：乌号之朴，丰条足理，弦鸣走括，截飞骇止，射隼高墙，出有拟议，既用御武，亦以招士。
晋李充良弓铭曰：弓矢之作，爰自曩时，乡射载礼，招命在诗，力称颜高，功发由基，不争之美，亦以详疑。
【启】齐王融谢武陵王赐弓启曰：殿下摛藻蕙楼，畅艺兰苑，敷缋玉於风筵，叠连珠於月［《初学记》二十二下有的字，此脱。］兔园掩秀，邺水惭奇，融揖让未工，滥升饮之赏，操弧反矢，奉招贤之锡，文韬镂景，逸幹梢云，玩溢百龄，佩流千载。
◇弩
尚书帝今［《太平御览》三百四十八作命。］验曰：玉弩发，惊天下。
《释名》曰：弩，怒也，有势怒之，钩弦者牙以［御览作似。］齿牙也，牙外曰郭，为牙郭也，含括之口曰机，言机之巧也，亦言如门户之枢机，开阖有节。
《史记》曰：庞涓追孙膑，膑量其暮当至马陵，马陵道狭，可伏兵，乃斫大树，白而书之曰：庞涓死此下，令万弩夹道而伏，期曰：暮见火举而俱发，庞涓夜至斫木，见白书，乃钻火烛之，齐君万弩俱发，庞涓自知智穷，乃自刎曰：遂成竖子之名。
《史记》曰：项羽伏弩，射中汉王，伤焜，乃扪足曰：虏中吾指。
古史考曰：黄帝作弩。
《战国策》曰：苏秦为楚合从，元戎以铁为矢，长八寸，一弩十矢俱发，［○按元戎以下系魏氏春秋文，见《太平御览》三百四十八引，此有脱文。］
《吴志》曰：甘宁招合轻薄少年，为之渠帅，群聚相随，挟持弓弩，负毦带铃，民闻铃声，即知是宁也。
《晋阳秋》曰：初高祖勒兵阙下，经曹爽门，爽帐下督严世，引弩将射高祖，孙谦止之曰：事未可知，三注三止，高祖车乃过。
日南传曰：南越王尉他［《太平御览》三百四十八他下有攻字。］安阳王，有神人皋通，［御览通下有为字。］安阳王治神弩一张，一发大［御览作万人二字。］死，三发杀三万人。
《华阳国志》曰：邓芝征涪陵，见玄猿抱子在树上，引弩射之，中猿母，其子为拔箭，以木叶塞创，芝乃叹曰：吾违物之性，其将死矣，投弩水中。
《会稽典录》曰：锺离牧谓朱育曰：大皇帝以中国多骑，欲得骑而当之，然吴神锋弩，射三里，贯洞三四马，骑敢近之乎。
《南越志》曰：龙川当［《太平御览》三百四十八作尝。］有铜弩牙流出水，皆所［御览作以。］银黄雕镂，取之者祀而后得，父老云，越王弩营处也。
《太公兵法》曰：弩之神，名远望。
《文子》曰：狡兔得而猎犬死，高鸟得而强弩藏。
《风俗通》曰：波［《太平御览》三百四十八作汲。］令应郴，请主簿宣，赐酒，北壁上悬赤弩，照於杯中，其形如蛇，宣畏恶之，然不敢不饮，因得病，郴后知之，思惟必悬弩所为也，使致宣，於故处设酒，杯中犹有蛇，因谓曰：此壁上弩影耳，非有他怪，宣意解，病即愈，［事具方术部疾篇一。］
蔡邕幽州刺史议曰：幽州突骑冀州弩，天下精兵，国家赡核，四方有事，未尝不取辨不［字衍。］於二州也。
【铭】后汉李尤弩铭曰：放自近古，发意所睹，前圣制弓，后世建弩，机牙发矢，执破丑虏，充获虽屡，犹不可常，忘战者危，极武者伤。
◇弹
《韩诗外传》曰：楚庄王将兴师伐晋，敢谏者罪至死，孙叔敖进谏曰：臣之国中有榆，其上有蝉，蝉方奋翼悲鸣，欲饮清露，不知螳螂在后，螳螂方欲食蝉，而又不知黄雀在后，黄雀方欲食螳螂，不知童子挟弹丸在榆下，童子欲弹黄雀，不知前有深坑，后有掘株也，皆贪前之利，不顾后害也，楚国不征，而晋国以宁，孙叔敖之力也。
《左传》曰：晋灵公从台上弹人，观其避丸也。
《吴越春秋》曰：陈音对越王云，弩生於弓，弓生於弹，弹生於古之孝子，古者人民质朴，死裹以白茅，投之中野，孝子不忍父母为禽兽所食，则作弹以守之，故古人歌之，断竹属木，飞土逐害。
张璠《汉记》曰：班超使于外，原将三十六人，以为蒿矢弹丸之用。
《东方朔记》曰：东方朔对骠骑难曰：以珠弹，不如泥丸，各有所用也。
《太玄经》曰：明珠弹於飞害，其复［《太平御览》三百五十作得。］不复。
《世说》曰：前辈人忌日，惟不饮酒作乐，王世将以忌日送客，至新亭，主人欲作音乐，王便起去，持弹往卫洗马墓下弹鸟。
萧子显《齐书》曰：桓崇祖善弹，弹鸟毛尽而鸟不死，海鹄群翔，崇祖登城楼弹之，无不折翅。
【诗】晋桓玄南林弹诗曰：散带蹑良驷，挥弹出长林，归翮赴旧栖，乔木转翔禽，落羽寻绝响，屡中转应心。
【赋】晋夏侯孝若缴弹赋曰：张弱弓，理繁缴，望大群以送丸，审遣放而必获。
【铭】后汉李尤弹铭曰：昔之造弹，起意弦木，以丸为矢，合竹为朴，漆饰以霑，不用筋角，丸弹之利，以弋凫鹜，晋灵骄悖，群臣是弹，乐其如跃，趋如避丸。
◇槊
《通俗文》曰：矛丈八者谓之槊。
《后魏书》曰：于栗磾筑垒於河上，亲自守焉，裕甚惮之，遗栗磾书，假道西上，题书曰黑槊公麾下，栗磾以闻太宗，太宗因授黑槊将军。
《灵鬼志》曰：河间王颙，既败於关中，有给使陈安者，常乘一赤马，俊快非常，双持二刀，皆长七尺，驰马运刀，所向披靡，关西为之歌曰：垄上健儿字陈安，头细面狭肠中宽，丈八大槊左右盘。
【诗】晋傅玄诗曰：弯我繁弱弓，弄我丈八槊，一举覆三军，再举殄戎貊。
【书】晋庾翼与燕王书曰：今致朱漆銏三十张，绛碧书幡黑眊副也。
【序】梁简文帝马槊谱序曰：马槊为用，虽非远法，近代相传，槊已成艺，邓蔍荣［《太平御览》三百五十四作蔗萦。］魏后之逢，［御览作庭。］武而犹质，种［御览作桓。］马入丹阳之寺，雄而未巧，聊以馀暇，复撰斯法，援操抑扬，斟酌烦简，至春亭落景，秋皋晚静，严霜尽降，密雨初暗，［御览作晴。］纤骊沃若，天马半盼，［御览作汉。］叹［御览作盼。］金精而转态，交流汗血，爱连乾而自息，不畏衣，［御览衣下有春字。］镂衢与白刃晖，［御览晖上有争字，此脱。］翠眊与红尘俱动，足使武夫愤气，观者冲冠，巴童留玩，不待轻舟之楫，越女踟蹰，无假如皋之箭。
