<strong>怀旧哀伤</strong>
◇怀旧
《尚书》：人惟求旧，器非求旧，惟新。
《毛诗》曰：友贤不弃，不遗故旧，则民德归厚。
《左传》曰：郑子太叔卒，赵简子为之临，甚哀，曰：黄父之会，夫子语我九言，［事具言语篇。］
《论语》曰：故旧不遗，则民不偷。
《汉书》曰：高祖过沛，置酒沛宫，悉召故人父老，酒酣，自击筑起舞，慷慨伤怀，泣数行下，谓沛父兄曰：游子悲故乡，吾虽都关中，万岁之后，吾魂魄犹思乐沛，与父老诸母故乡人，乐饮极欢，道旧故为笑乐。
又曰：朱邑惇笃於故旧，性公平，不可交私。
《新序》曰：延陵季子使过徐，徐君心欲得其宝剑，弗忍言，季子心许之而未及与，及还而徐君已薨，乃脱宝剑，悬於墓树，徐人奇之曰：延陵季子，不忘旧故，脱千金之剑挂丘树。
《东观汉记》曰：章帝幸东平，祭东平王墓，云，思其人，到其乡，其处在，其人亡。
皇甫谧《高士传》曰：徐稚仁让闻於天下，黄琼辟公府，不诣，及琼薨，稚负笈徒步三千馀里，到琼墓致酹。
嵇康《高士传》曰：商容有疾，老子问之，容曰：子过故乡而下车，知之乎，老子曰：非谓不忘故耶。
【诗】梁沈约怀旧诗曰：元长秉奇调，弱冠慕前踪，眷言怀祖武，一篑望成峰，涂难行易跌，命舛志难逢，折风落迅羽，流恨满青松，［伤王融。］
又诗曰：吏部信才杰，文锋振音响，调与金石谐，思逐风云上，岂言陵霜质，忽随人事往，尺璧尔何冤，一旦同丘壤，［伤谢朓。］
又诗曰：右率馥时誉，秀出冠朋僚，耸兹千仞气，依此百寻条，蕴藉含文雅，散朗溢风飚，楸槚今已合，容范尚昭昭，［伤庾杲之。］
又诗曰：长史体闲任，坦荡无外求，持身非诡遇，应物有虚舟，心从朋好尽，形为欢宴留，欢宴未终毕，零落委山丘，［伤王谌。］
又诗曰：东南既擅美，洛阳复称才，携手同欢宴，比迹共追陪，事随短秀落，言归长夜台，［伤虞炎。］
又诗曰：少府怀贞节，忘躯济所奉，吏道勤不息，繁文长自拥，既阙优孟歌，身没谁为宠，［伤李珪之。］
又诗曰：韦敻识前载，博物备戎华，税骖止营校，沦迹委泥沙，如知庸听局，方悟大音赊，［伤韦景猷。］又诗曰：处和无近累，天然有胜质，萧索负高情，耿介怀私实，义贵良为重，兰摧非所恤，一罢平生言，宁知携手日，［伤刘佩。］
又诗曰：豫州怀风范，绰然摽雅度，处约志不渝，接广情无忤，颉颃事刀笔，纷纶递朱素，美志同山河，浮年迫朝露，［伤胡谐之。］
【赋】西晋向秀思旧赋曰：予与嵇康吕安，居止接近，其人并有不羁之才，嵇康意远而疏，吕安心旷而放，其后各以事犯法，嵇博综技艺，於丝竹特妙，临当就命，顾视日影，索琴而弹之，曰［《文选》十六作余。］逝将西迈，经其旧庐，邻人有吹笛者，发声寥亮，追想曩昔游宴之好，感音而叹，故作赋云，将命適於远京，遂旋返而北徂，济黄河以汎舟，经山阳之旧居，践二子之遗迹，历穷巷之空庐，惟古昔以怀念，心徘徊以踌躇，栋宇存而弗毁，形神逝其焉如，昔李斯之受罪，叹黄犬之长吟，悼嵇生之永辞，顾日影而弹琴，讬运遇於际会，寄馀命於寸阴，听鸣笛之慷慨，妙声绝而复寻，停驾言而将迈，遂援翰而写心。
晋潘岳怀旧赋曰：予十二而获见于父友东武戴侯杨君，遂申之以婚姻，而道元公嗣，亦隆世亲之爱，不幸短命，父子凋殒，予寻役于外，不历嵩丘之山者，九年于兹矣，今而经焉，慨然怀旧，乃作赋曰：仰睎归云，俯镜泉流，前瞻太室，旁眺嵩丘，东武讬焉，建茔启畴，岩岩双表，列列行楸，予总角而获见，承戴侯之清尘，名予以国士，眷予以嘉姻，自祖考而隆好，逮二子而世亲，欢携手以偕老，庶报德之有邻，今九载而一来，空馆阒其无人，陈荄被于堂除，旧圃化而为薪，步庭庑以徘徊，流涕泣而霑巾。
【铭】周庾信思旧铭曰：岁次摄提，星居鹑首，梁故观宁侯萧永卒，呜呼哀哉，人之戚也，既非金石所移，士之悲也，宁有春秋之异，高台已倾，稷下有闻琴之泣，壮士一去，燕南有击筑之悲，项羽之晨起帐中，李陵之徘徊歧路，无假穷秋，于时悲矣，况复鱼飞武库，豫有弃甲之徵，鸟伏狄泉，先见横流之兆，星纪吴亡，庚辰楚灭，原隰载驰，轘辕长往，甲裳失矣，馀皇弃焉，河流酸枣，杞梓与樗栎俱沉，海浅蓬莱，鱼鳖共蛟龙并尽，燃香複道，讵敛冤魂，载酒属车，宁消愁气，芝兰萧艾之秋，形殊而并悴，羽毛鳞介之怨，声异而俱哀，幕府昔开，俊贤翘首，为羁终岁，门人谢焉，及乎东首告辞，西陵长往，山阳车马，永别郊门，颍川宾客，遥悲松路，嵇叔夜之山庐，尚多杨柳，王子猷之旧径，唯馀竹林，王孙葬地，方为长乐之宫，列士埋魂，即是将军之墓，昔尝欢宴，风月留连，追忆平生，宛然心目，美酒酌焉，犹思建业之水，鸣琴在操，终念华亭之鹤，重为此别，呜呼甚哉，麟亡星落，月死珠伤，瓶罄罍耻，芝焚蕙叹，所冀锺沉德水，望出风云，剑没丰城，气连牛斗，潸然思旧，乃作铭云，风云上惨，舟壑潜移，骎骎霜露，君子先危，纪侯大去，怀王不反，玉树长埋，风流遂远，荀卿故县，庆封馀邑，万里伤魂，脩门讵入，城连武库，山枕卢龙，思归道远，反葬无从，徒留送雁，空靡长松，畴昔隆贵，惨舒语嘿，讬情嵇琴，风云相得，有酒如渑，终温且克，朝阳落凤，大野伤麟，佳城郁郁，流寓于秦，山阳相送，惟馀故人，孀机嫠纬，独鹤孤鸾，闺深夜静，风月俱寒，生平已矣，怀故何期，匣中弦断，邻人笛悲，昔为幕府，今成德帷。
【序】梁元帝怀旧志序曰：吾自北守琅台，东探禹穴，观涛广陵，面金汤之设险，方舟宛委，眺玉笥之干霄，临水登山，命俦啸侣，中年承乏，摄牧神州，戚里英贤，尚冠髦俊，荫真长之弱柳，观茂弘之舞鹤，清酒继进，甘果徐行，长安郡公，为其延誉，扶风长者，刷其羽毛，於是驻伏熊，回驷，［全梁文十七驷上有结字。］命邹湛，召王祥，余顾而言曰：斯乐难常，诚有之矣，日月不居，零露相半，素车白马，往矣不追，春华秋宝，怀哉何已，独轸魂交，情深宿草，故备书爵里，陈怀旧焉。
◇哀伤
《毛诗》曰：终风，卫庄姜伤己也，遭州吁之难，伤己不见答於先君，以至困穷。
又曰：我心忧伤，惄焉如捣。
《左传》曰：鲁襄仲杀公子恶及视，而立宣公，夫人姜氏归于齐，哭而过市曰：天乎，仲为不道，杀適立庶，市人皆哭，鲁人谓之哀姜。
又，晋不哀吾丧，而灭吾同姓。
《礼记》曰：墟墓之间，未施哀於民而民哀。
又曰：阳门之介夫死，而司城子罕哭之哀，而民说。
又曰：孔子过泰山侧，有妇人哭於墓者而哀，夫子使子贡问之，对曰：昔吾舅死於虎，吾夫又死焉，今吾子又死焉。
又曰：知生者吊，知死者伤。
又曰：伤哉贫也，生无以养，死无以为礼。
又曰：孔子过卫，遇旧馆人之丧，夫子入哭之，出，使子贡脱骖而赙之，曰：予向者入而哭之，过於一哀而出涕。
《论语》曰：关雎乐而不淫，哀而不伤。
又曰：临丧不哀，吾何以观之哉。
《家语》曰：闵子骞三年丧毕，见於孔子，与之琴，使之弦，切切而悲，孔子曰：君子也，哀未尽，能断之以礼，［事具品艺篇。］焦赣《易林》曰：秋风生哀，华落悲心。
《说苑》曰：鲍叔死，管仲举上衽而哭之，泣下如雨，从者曰：非君臣父子也，管仲曰：生我者父母知我者鲍子也，士为知己者死，而况为之哀乎，《列子》曰：燕人生长於楚，及老而还本国，过晋国，同行者诳之，指城曰：此燕国之城，其人愀然变容，指社曰：此君里之社，乃喟然而叹，指舍曰：此君先人之庐，乃潸然而泣，指垅曰：此君先人之冢，其人哭不自禁。
《文子》曰：九夷八狄之哭，异声而皆哀。
《吴志》曰：吕岱亲爱徐源，源性忠壮，好直言，及源死，哭之甚哀，曰：益友不幸，岱复何闻乎。
王隐《晋书》曰：庾衮兄子孤卒，衮既哀其孤。又痛其成人而未娶，抚柩而号，每哭，听者皆泣，人不哀其丧，感其哀也。
又曰：阮籍邻家女，未嫁而死，籍往哭之，甚哀。
《俗说》曰：阮光禄大儿丧，哀过，遂得失心病。
《琴操》曰：孔子游於泰山，见薪者哭甚哀，孔子问之，薪者曰：吾自伤，故哀尔。
沈约《宋书》曰：世祖与群臣至宠姬殷贵妃墓，谓刘德原曰：卿等哭贵妃若悲者，当加厚赏，德原应声便号恸，涕泗交横，上甚悦，以为豫州刺史，上又令羊志哭，志亦呜咽甚哀，他日有问志者，卿那得此副急泪，志答曰：我尔日自哭亡妾耳。
秦川记曰：陇西郡有陇山，山东人升此而顾瞻者，莫不悲思哀伤。
【诗】魏文帝寡妇诗曰：友人阮元瑜早亡，伤其妻子孤寡，为作此诗，霜露纷兮交下，木叶落兮萋萋，候雁叫兮云中，归燕翩兮徘徊，妾心感兮惆怅，白日急兮西颓，守长夜兮思君，魂一夕兮九乖，怅延伫兮仰视，星月随兮天回，徒引领兮入房，窃自怜兮孤栖，原从君兮终没，愁何可兮久怀。
魏阮瑀七哀诗曰：丁年难再遇，富贵不重来，良时忽一过，身体为土灰，冥冥九泉室，漫漫长夜台，身尽气力索，精魂靡所能，嘉肴设不御，旨酒盈觞杯，出壙望故乡，但见蒿与莱。
又诗曰：临川多悲风，秋日苦清凉，客子易为戚，感此用哀伤，揽衣久踯躅，上观心与房，三星守故次，明月未收光，鸡鸣当何时，朝晨尚未央，还坐长叹息，忧忧难可忘。
魏王粲七哀诗曰：西京乱无象，銶虎方遘患，复弃中国去，远身適荆蛮，亲戚对我悲，朋友追相攀，出门无所见，白骨蔽平原，南登灞陵岸，回首望长安，悟彼下泉人，喟然伤心肝。
又诗曰：荆蛮非我乡，何为久滞淫，方舟溯大江，日暮愁我心，山冈有馀映，岩阿增重阴，流波激清响，猴猿临岸吟，独夜不能寐，摄衣起抚琴，丝桐感人情，为我发悲音。
晋张载七哀诗曰：秋风吐商气，萧瑟扫前林，阳鸟收和响，寒蝉无馀音，朱光驰北陆，浮景想西沈，顾望无所见，唯睹松柏阴，肃肃高桐枝，翩翩孤栖禽，仰听离鸿鸣，俯闻蜻蛚吟，哀人易感伤，览物增悲心。
晋潘岳关中诗曰：哀此黎元，无罪无辜，肝脑涂地，白骨交衢，夫行妻寡，父出子孤，俾我晋民，化为狄俘。
又哀诗曰：漼如叶落树，邈若雨绝天，雨绝有归云，叶落何连山，时气冒岗岭，长风鼓松柏，堂虚闻鸟声，室暗如日夕，昼愁奄逮昏，夜思忽终昔，展转独悲穷，泣下霑枕席，人居天地间，飘若远行客，先后讵能几，谁能獘金石。
又悼亡诗曰：皎皎窗中月，照我室南端，清商应秋至，溽暑随节阑，凛凛凉风升，始觉夏衾单，岂曰无重纊，谁与同岁寒，岁寒无与同，朗月何胧胧，展转眄枕席，长簟竟床空，床空委清尘，室虚来悲风，霑胸安能已，悲怀从中起，寝兴目存形，遗音犹在耳。
又悼亡诗曰：荏苒冬春谢，寒暑忽流易，之子归穷泉，重壤永幽隔，望庐思其人，入室想所历，帷屏无仿佛，翰墨有馀迹，流芳未及歇，遗桂犹在壁，怅脱如或存，回遑忡惊惕，如彼翰林鸟，双栖一朝只，如彼游川鱼，比目中路隔。
又思子诗曰：造化甄品物，天命代虚盈，奈何念稚子，怀奇陨幼龄，追想存仿佛，感道伤中情，一往何时还，千载不复生。
宋颜延之除弟服诗曰：徂没离二秋，淹泣备三冬，往辰缅难纪，来筭忽易穷，升没奄期晦，洒扫易礼容，缟衣变余体，长逝归尔躬。
又辞难潮沟诗曰：徘徊眷郊甸，俯仰引单襟，一涂苟不豫，百虑毕来侵，永怀交在昔，有原愆瑟琴，写言劳者事，将用慰亡簪。
齐谢朓铜爵台妓诗曰：繐帷飘井幹，尊酒若平生，郁郁西陵树，讵闻歌吹声，芳襟染泪迹，婵媛空复情，玉坐犹寂寞，况乃妾身轻。
梁简文帝伤美人诗曰：昔闻倡女别，荡子无归期，今似陈王叹，流风难重思，翠带留馀结，苔阶没故基，图形更非是，梦见反成疑，燻炉含好气，庭树吐华滋，香烧日有歇，花落无还时。
梁任昉哭范仆射诗曰：平生礼数绝，式瞻在国祯，一朝万化尽，犹我故人情，已矣平生事，咏歌盈箧笥，兼复相嘲谑，常与虚舟值，何时见范侯，还叙平生意。
梁沈约萧丞相弟诣世子车中作诗曰：廉公失权势，门馆有虚盈，贵贱犹如此，况乃曲池平，高车尘未灭，珠履故馀声，宾阶绿钱满，客位紫苔生，唯当九原上，郁郁望佳城。
梁萧子范入元襄王第诗曰：伏轼窥东苑，收泪下玉桥，昔时方毂处，於今共寂寥，夹池犹袅袅，仙榭尚迢迢，一同西靡柏，徒思芳树萧。
梁王筠和萧子范入元襄王第诗曰：昔入睢阳苑，连步披风云，今游故台处，向望阒无人，皓壁留馀篆，蕙圃有馀芬，行人皆陨涕，何独孟尝君。
梁吴筠伤友诗曰：可怜桂树枝，怀芳君不知，摧折寒山里，遂死无人窥。
梁何逊行经范仆射故宅诗曰：旅葵应蔓井，荒藤已上扉，寂寂空郊暮，无复车马归，潋滟故池水，苍茫落日晖，阒寂今如此，行客尽霑衣。
又铜爵台妓诗曰：秋风木叶落，萧瑟弦管清，望陵歌对酒，向帐舞空城，寂寂檐宇旷，飘飘帷幔轻，曲终相顾起，日暮松柏声。
梁刘孝绰铜爵台妓诗曰：爵台三五日，歌吹似佳期，定对西陵晚，松风飘素帷，危弦断更接，心伤於此时，何言留客袂，翻掩望陵悲。
梁庾肩吾乱后经吴邮亭诗曰：邮亭一回望，风尘千里昏，青袍异春草，白马即吴门，獯戎鞭伊洛，杂种乱轘辕，辇道同关塞，王城似太原，休明鼎尚重，秉礼国犹存，殷牖爻虽迹，尧城吏转尊，泣血悲东走，横戈念北奔，方凭七庙略，誓雪五陵冤，人事今如此，天道共谁论。
周庾信伤周处士诗曰：冥漠尔游岱，凄凉予向秦，虽言异生死，同是不归人，怅然张仲蔚，悲哉郑子真，三山犹有鹤，五柳更应春，遂令从渭水，投钓往江滨。
周王褒送观宁侯葬诗曰：丹旐书空位，素帐设虚樽，楚琴南操绝，韩书旧说存，西靡伤新树，东陵惜故园，自怜悲谷影，弥念玉关门，馀晖天尽末，夕雾起山根，平原看独树，皋亭望列村，寂寥还盖靖，荒茫归路昏，挽铎已流唱，童歌行自喧，眷言千载后，谁将游九原。
又送刘中书葬诗曰：昔别伤南浦，今悲去北邙，书生空讬梦，久客每思乡，塞近边云黑，尘昏野日黄，陵谷俄迁变，松柏易荒凉，题铭无复迹，何处验龟长。
陈沈蜅望郢州城诗曰：魂兮何处反，非死复非仙，坐柯如昨日，石合未淹年，历阳顿成浦，东海果为田，空忆扶风咏，谁见岘山传，世变才良改，时移民物迁，悲哉孙骠骑，悠悠哭彼天。
又长安还至方山怆然自伤诗曰：秦军坑赵卒，遂有一人生，虽还旧乡里，危心曾未平，淮源比桐柏，方山似削成，犹疑屯虏骑，尚畏值胡兵，空村馀拱木，废邑有颓城，旧识莫不尽，新知皆异名，百年三万日，处处此伤情。
陈阴铿和樊晋陵伤妾诗曰：画梁朝日尽，芳树落花辞，忽以千金笑，长作九泉悲，镜前尘剧粉，机上网多丝，户馀双入燕，床有一空帷，名香不可得，何见反魂时。
陈张正见铜爵台诗曰：荒凉铜爵晚，摇落墓田通，云惨当歌日，松吟欲舞风，人疏瑶席冷，曲罢繐帷空，可惜年将泪，俱尽望陵中。
隋江总奉和东宫经故妃旧殿诗曰：故殿看看冷，空阶步步悲，犹忆窥窗处，还如解珮时，苔生无意早，燕入有言迟，若令归就月，照见不须疑。
又伤顾野王诗曰：独酌一樽酒，高咏七哀诗，何言蒿里别，非复竹林期，阶荒郑公草，户阒董生帷，人随暮槿落，客共晚湋悲，年发两如此，伤心独几时。
又和张源伤往诗曰：小妇当炉夜，夫婿凯师年，正歌千里曲，翻入九重泉，机中未断素，瑟上本留弦，空帐临窗掩，孤灯向壁燃，还悲塞垄曙，松短未生烟。
【赋】汉武帝李夫人赋曰：饰新宫以延伫，泯不归乎故乡，惨郁郁其芜秽，处隐隐而怀伤，释舆马於山椒，奄修夜之不阳，秋气憯以凄戾，桂枝落而消亡，神茕茕以遥思，精浮游而出彊，讬沉阴以旷久，惜繁华之未央，念穷极之不逮，惟要妙而相佯。
后汉苏顺叹怀赋曰：悲终风之陨{释}，条枝梢以摧伤，桂敷荣而方盛，遭暮冬之隆霜，华菲菲之将实，中夭零而消亡，童乌濬其明哲，悲何寿之不将，嗟刘生之若兹，奄弥留而永丧。
魏文帝悼夭赋曰：族弟文仲，亡时年十一，母氏伤其夭逝，追悼无已，予以宗族之爱，乃作斯赋，气纡结以填胸，不知涕之纵横，时徘徊於旧处，睹灵衣之在床。感遗物之如故，痛尔身之独亡，愁端坐而无聊，心慼慼而不宁，步广厦而踟蹰，览萱草於中庭，悲风萧其夜起，秋气憯以厉情，仰瞻天而太息，闻别鸟之哀鸣。
又寡妇赋曰：陈留阮元瑜早亡，每感存其遗孤，未尝不怆然伤心，故作斯赋，惟生民兮艰危，在孤寡兮常悲，人皆处兮欢乐，我独怨兮无依，抚遗孤兮太息，俯哀伤兮告谁，三辰周兮递照，寒暑运兮代臻，历夏日兮苦长，涉秋夜兮漫漫，微霜陨兮集庭，燕雀飞兮我前，去秋兮就冬，改节兮时寒，水凝兮成冰，雪落兮翻翻，伤薄命兮寡独，内惆怅兮自怜。
又感物赋曰：丧乱以来，天下城郭丘墟，惟从太仆君宅尚在，南征荆州，还过乡里，舍焉，乃种诸蔗于中庭，涉夏历秋，先盛后衰，悟兴废之无常，慨然永叹，乃作斯赋，伊阳春之散节，悟乾坤之交灵，瞻玄云之蓊郁，仰沉阴之杳冥，降甘雨之丰霈，垂长溜之泠泠，掘中堂而为圃，植诸蔗于前庭，涉炎夏而既盛，迄凛秋而将衰，岂在斯之独然，信人物其有之。
魏陈王曹植慰子赋曰：彼凡人之相亲，小离别而怀恋，况中殇之爱子，乃千秋而不见，入空室而独倚，对床帷而切叹，痛人亡而物在，心何忍而复观，日晼晚而既没，月代照而舒光，仰列星以至晨，衣霑露而含霜，惟逝者之日远，怆伤心而绝肠。
魏高贵乡公伤魂赋曰：王师东征，宗正曹并，以宗室材能，兼侍中从行，到顷得疾，数日亡，意甚伤之，为作此赋，宗臣充于常伯，体材艺而中良，何旻天之不怙，遘暴疾而陨亡，惟厥疾之初发，若常疾之轻微，未经日而况笃，气惙々而耗衰，歧鹊骋技而弗救，岂药石之能追，精魂忽已消散，神眇眇而长违。
魏王粲伤夭赋曰：惟皇天之赋命，实浩荡而不均，或老终以长世，或昏夭而夙泯，物虽存而人亡，心惆怅而长慕，哀皇天之不惠，抱此哀而何愬，求魂神之形影，羌幽冥而弗迕，淹低徊以想像，心弥结而纡萦，昼忽忽其若昏，夜蜅蜅而至明。
又思友赋曰：登城隅之高观，忽临下以翱翔，行游目於林中，睹旧人之故场，身既没而不见，馀迹存而未丧，沧浪浩兮回流波，水石激兮扬素精，夏木兮结茎，春鸟兮愁鸣，平原兮泱莽，绿草兮罗生，超长路兮逶迤，实旧人兮所经，身既逝兮幽翳，魂眇眇兮藏形。又寡妇赋曰：阖门兮却扫，幽处兮高堂，提孤孩兮出户，与之步兮东厢，顾左右兮相怜，意凄怆兮摧伤，观草木兮敷荣，感倾叶兮落时，人皆怀兮欢豫，我独感兮不怡，日掩暧兮不昏，朗月皎兮扬晖，坐幽室兮无为，登空床兮下帏，涕流连兮交颈，心憯结兮增悲。
魏丁廙妻寡妇赋曰：惟女子之有行，固历代之彝伦，辞父母而言归，奉君子之情尘，如悬萝之附松，似浮萍之讬津，何性命之不造，遭世路之险迍，荣华晔其始茂，所恃奄其徂泯，静闭门以却扫，魂孤茕以穷居，刷朱扉以白垩，易玄帐以素帱，含惨悴以何诉，抱弱子以自慰，时翳翳以东阴，日亹亹以西坠，鸡敛翼以登栖，雀分散以赴肆，还空床以下帷，拂衾褥以安寐，想逝者之有凭，因宵夜之仿佛，痛存没之异路，终窈漠而不至，时荏苒而不留，将迁灵以大行，驾龙轜於门侧，设祖祭於前廊，彼生离其犹难，矧永绝而不伤，自衔恤而在疚，履冰冬之四节，风萧萧而增劲，寒凛凛而弥切，霜凄凄而夜降，水溓々而晨结，瞻灵宇之空虚，悲屏幌之徒设，仰皇天而叹息，肠一日而九结，惟人生於世上，若驰骥之过棂，计先后其何几，亦同归乎幽冥。
晋陆机叹逝赋曰：昔每闻长老，追计平生同时亲故，或曾共游一途，同宴一室，十年之外，索然已尽，以是思哀，哀可知矣，赋曰：悲夫，川阅水以成川，水滔滔而日度，世阅人而为世，人冉冉而行暮，人何世而弗新，世何人之能故，亮造化之若兹，吾安取夫久长，痛灵根之夙陨，怨具尔之多丧，悼堂构之隤瘁，愍城阙之丘荒，亲弥懿其已逝，交何戚而不亡，弥年时之讵几，夫何往而不残，或冥邈而既尽，或寥廓而仅半，信松茂而柏悦，嗟芝焚而蕙叹，苟性命之弗殊，岂同波而异澜，年弥往而念广，涂薄暮而迫迮，顾旧要於遗存，得十一於千百。
又愍思赋曰：予屡抱孔怀之痛，而奄复丧同生姊，衔恤哀伤，一载之间，而丧制便过，故作此赋，以纾惨恻之感，时方至其儵忽，岁既去其晼晚，乐来日之有继，伤颓年之莫纂，览万物以澄念，怨伯姊之已远，寻遗尘之思长，瞻日月之何短，升降乎阶际，顾眄兮屏营，云承宇兮蔼蔼，风入室兮泠泠，仆从为我悲，孤鸟为我鸣。
又大暮赋曰：夫死生是失得之大者，故乐莫甚焉，哀莫深焉，使死而有知乎，安知其不如生，如遂无知耶。又何生之足恋，故极言其哀，而终之以达，庶以开夫近俗云，夫何天地之辽阔，而人生之不可久长，日引月而并陨，时惟岁而俱丧，徒假原於须臾，指夕景而为誓，忽呼吸而不振，奄神徂而形獘，於是六亲云起，姻族如林，争涂掩泪，望门举音，敷幄席以悠想，陈备物而虞灵，仰寥廓而无见，俯寂寞而无声，肴饛饛其不毁，酒湛湛而每盈，屯送客於山足，伏埏道而哭之，扃幽户以大毕，溯玄阙而长辞，归无涂兮往不反，年弥去兮逝弥远，弥远兮日隔，无涂兮曷因，庭树兮叶落，暮草兮根陈。
晋潘岳悼亡赋曰：伊良嫔之初降，几二纪以迄兹，遭两门之不造，备荼毒而尝之，婴生艰之至极。又薄命而早终，含芬华之芳列，翩零落而从风，神飘忽而不反，形焉得而久安，袭时服於遗质，表铅华於馀颜，问筮嫔之何期，宵过分而参阑，讵几时而见之，目眷恋以相属，听诹人之唱筹，来声叫以连续，闻冬夜之恒长，何此夕之一促，且伉俪之片合，垂明哲乎嘉礼，苟此义之不谬，乃全身之半体，吾闻丧礼之在妻，谓制重而哀轻，既履冰而知寒，吾今信其缘情，夕既昏兮朝既清，延尔族兮临后庭，入空室兮望灵座，帷飘飘兮灯荧荧，灯荧荧兮如故，帷飘飘兮若存，物未改兮人已化，馈生尘兮酒停樽，春风兮泮冰，初阳兮戒温，逝摇摇兮浸远，嗟茕茕兮孤魂。
又寡妇赋曰：乐安任子咸者，予少而欢焉，不幸弱冠而终，其妻又吾姨也，故作斯赋，伊女子之有行，爰奉嫔於高族，承庆云之光覆，荷君子之恩渥，奉蒸尝之效顺，供洒埽以弥载，荣华晔其始茂，良人忽以损背，愁烦冤其谁告，提孤孩於坐侧，时暧暧而向昏，日杳杳而西匿，雀群飞而赴楹，鸡登栖而敛翼，归空馆而自怜，抚衾帱以叹息，耳倾想於畴昔，目仿佛乎平素，虽冥冥而罔觌，犹依依以凭附，自仲夏而在疾，逾履霜以践冰，雪霏霏而骤落，风浏浏而夙兴，意惚恍以迁越，神一夕而九升，庶浸远而哀降，情恻恻而弥甚，原假梦以通灵，目蜅蜅而不寝，夜漫漫以悠悠，寒凄凄以凛凛，气愤薄以乘焜，涕交横而流枕，重曰：仰皇天兮叹息，私自怜兮何极，省微躬兮孤弱，顾稚子兮未识，如涉川兮无津，若陵虚兮失翼。
晋王浑妻锺遐思赋曰：惟仲秋之惨凄，百草萎悴而变衰，燕翔逝而归海，蟋蟀鸣而相追，坐虚堂而无寥，嗟我心之多怀，怅遐思而内结，嗟尔姜任，邈不我留，谋民生之未几，吾何为其多愁，凉风萧条，露霑我衣，忧来多方，慨然永怀，感飞鸟之反乡，咏卫女之思归，於是周游容与，逍遥彷徨，悲民生之局促，原轻举之遐翔。
晋刘［按当作纽。］滔母孙氏悼艰赋曰：伊禀命之不辰，遭天难之靡忱，夙无父之何怙，哀壅瘁以抽心，览蓼莪之遗咏，咏肥泉之馀音，经四位之代谢，虽积祀而思深，伊三从而有归，爰奉嫔於他族，仰慈姑之惠和，荷仁泽之陶渥，释褧服以斩衣，代罗帷以缟布，仰慈尊以饮泣，抚孤景以协慕，遇飞廉之暴骸，触惊风之所会，扶摇奋而上跻，颓云下而无际，顿余邑之当春，望峻陵而郁青，瞻空宇之寥廓，愍宿草之发生，顾南枝以永哀，向北风以饮泣，情无触而不悲，思无慼而不集。
宋孝武帝拟汉武帝李夫人赋曰：观周氏之逸篇，览汉室之遗篆，吊新宫之掩映，嗟璧台之芜践，虽媛德之有载，竟滞悲其何遣，念桂枝之秋霣，惜瑶华之春翦，彤殿闭兮素尘积，翠戺芜兮紫苔生，宝罗暍兮春幌重，珍簟空兮夏帱局，秋台恻兮碧烟凝，冬宫冽兮朱火青，流津有终，深心无歇，徙倚云日，徘徊风月，思玉步於凤墀，想金声於鸾阙。
宋谢灵运感时赋曰：夫逝物之感，有生所同，颓年致悲，时惧其速，岂能忘怀，乃作斯赋，相物类以迨已，闵交臂之匪赊，揆大耋之或遄，指崦嵫於西河，鉴三命於予躬，怛行年之蹉跎，于鶗窸之先号，挹芬芳而夙过，微灵芝之频秀，迫朝露其如何，虽发叹之早晏，谅大暮之同科。
又伤己赋曰：嗟夫，卞赏珍於连城，孙别骏於千里，彼珍骏以贻爱，此陋容其敢拟，丁旷代之渥惠，遭谬眷於君子，眺徂岁之骤经，睹芳春之每始，始春芳而羡物，终岁徂而感己，貌憔悴以衰形，意幽翳而苦心，出衾裯而载坐，辟襜幌以迥临，望步襜而周流，眺幽闺之清阴，想轻綦之往迹，餐和声之馀音，播芬烟而不燻，张明镜而不照，歌白华而绝曲，奏蒲生之促调。
宋颜延之行殣赋曰：嗟我来之云远，睹行殣於水隅，崩朽棺以掩旷，仰枯颡而枕衢，资沙砾以含实，藉水草之襚储，抚躬中涂，太息兰渚，行徘徊於永路，时悄怆於川侣。
宋鲍昭伤逝赋曰：晨登南山，望美中河，露团秋槿，风卷寒萝，凄怆伤心，悲如之何，尽若穷烟，离若箭弦，如影灭地，犹星殒天，弃华宇於明世，闲金扃於下泉，修堂庑而下降，历帏户而升基，志存业而遗绪，身先物而长辞，日月飘而不留，命鯈忽而谁保，发迎忧而送华，貌先悴而收藻。
梁沈约伤美人赋曰：信美颜其如玉，咀清畦而度曲，思佳人而未来，望馀光而踯躅，拂螭云之高帐，陈九枝之华烛，虚翡翠之珠被，空合欢之芳褥，言欢爱之可永，庶罗袂之空裁，曾未申其巧笑，忽沦躯於夜台，伊芳春之仲节，夜犹长而未遽，怅徙倚而不眠，住徘徊於故处。
梁江淹伤友人赋曰：静然霑衣兮，悲袁友之英秀，系神绪而作氏，胤灵枝而作胄，轹四代而式昌，洎十叶而克茂，友人之生，川岫降明，譬如冬雪，既华既洁，将似秋月，至丽至彻，乃上代而少双，故叔世而旷绝，吊蕙若之暂芳，恸琬琰之永缺，余幼好於斯人，乃神交於一顾，邈畴年之缱绻，窈生平之游遇，怀爱重於素璧，结分珍於黄金，舍一世而笑浅，访古人而求深，固齐术而共径，岂异袖而同襟，尔凝情於霜柏，我发志於冬桂，带瑶玉而争光，握随珠而比丽，予结谊兮梁门，复从宦兮朱蕃，何人径之亟阻，而天道之匪存，凋碧玉之神树，销紫芝之灵根，承远书於江澨，结深痛於尔魂。
梁萧子范伤往赋曰：彼兰菊之芳茂，及蕖槿之荣色，终於邑乎繁霜，俱飘飖於路侧，引轻华之微珍，犹见嗟於有识，况独立之妍媛，信盈盈而挺植，去倡家而来仪，承君子之宴息，摧丽容而思进，岂蛾眉之肯抑，咏美媵而自箴，歌忠妾而为式，痛妖姿之不留，惜华年之中夭，冀罴祥之永庆，忽从飚而先摽，魂一逝而莫追，夕有长而无晓，惟君侯之惆怅，览遗物而霑巾，惟半垂而将下，尚仿像而疑真，怀方士之良术，显有凭而致神。
周庾信哀江南赋曰：粤以戊辰之年，建亥之月，大盗移国，金陵瓦解，信年始二毛，即逢丧乱，狼狈流离，至于暮齿，燕河远别，悲不自胜，楚老相逢，泣将何及，锺仪君子，入就南冠之囚，季孙行人，留守西河之馆，申包胥之顿地，碎之以首，蔡威公之泪尽，加之以血，孙策以天下为三分，众裁一旅，项羽用江东之子弟，人唯八千，遂乃分裂山河，宰割天下，岂有百万义师，一朝卷甲，芟夷斩伐，如草木焉，江淮无涯岸之阻，亭壁无蕃篱之固，将非江表王气，应终三百年乎，呜呼，山岳崩颓，既有危亡之运，春秋迭代，必有去故之悲，天意人事，可以凄怆伤心者矣，赋曰：始则王子召戎，奸臣介胄，既官政而离逷，遂师言而泄漏，尔乃杰黠构扇，凭陵畿甸，青袍如草，白马如练，天子履端废朝，单于长围高宴，竟遭夏台之祸，遂睹尧城之变，遂乃韩分赵裂，鼓卧旗折，失群班马，迷输乱辙，猛士婴城，谋臣卷舌，昆阳之战象走林，常山之阵蛇奔穴，五郡则兄弟相悲，三州则父子离别，於是桂林颠覆，长洲麋鹿，溃溃沸腾，茫茫惨黩，竞动天关，争回乾轴，探雀鷇而未饱，待熊蹯而讵熟，乃有车侧郭门，筋悬庙屋，鬼同曹社之谋，人有秦庭之哭，西瞻博望，地临玄圃，月榭风台，池平树古，仁寿之镜徒悬，茂陵之书空聚，中宗之夷凶静乱，大雪冤耻，去代邸而承基，迁唐郊而纂祀，反旧章於司隶，归馀风於正始，沉猜则方逞其欲，藏疾则自矜於己，天下之事没焉，诸侯之心摇矣，既而齐交北绝，秦患西起，况背关而坏楚，异端委而开吴，驱绿林之散卒，拒骊山之叛徒，问诸淫昏之鬼，求诸厌劾之巫，荆门遭廪延之戮，夏口滥逵泉之诛，况以沴气宵浮，妖精夜殒，赤鸟则终朝夹日，苍云则七重围轸，亡吴之岁既穷，入郢之年斯尽，周含郑怒，楚结秦怨，有南风之不竞，值西邻之责言，俄而梯冲乱舞，冀马云屯，栈秦车於畅毂，沓汉鼓於雷门，虽复楚有七泽，人称三户，辞洞庭兮落木，去涔阳兮极浦，炽火兮焚旗，贞风兮害蛊，乃使玉轴扬灰，龙文析柱，下江馀城，长林故营，徒思□［本集作拑。］马之秣，未见烧牛之兵，章曼友以毂走，宫之奇以族行，河无小而马渡，关未晓而鸡鸣，忠臣解骨，君子吞声，章华望祭之所，云梦伪游之地，荒谷缢於莫敖，冶甫囚乎群师，［本集作帅。］硎阱摺拉，鹰鹯扌此扌费，于时瓦解冰泮风飞雹散，浑然千里，淄沔一乱，雪暗如沙，冰横如岸，逢赴洛之陆机，见离家之王粲，莫不闻陇水而掩泣，向关山而长叹。
又伤心赋曰：予五福无徵，三灵用谴，至于继体，多从夭折，二男二女，并得胜衣，金陵丧乱，相守亡没，苗而不秀，频有所悲，唯觉伤心，遂以伤心为赋，悲哉秋气，摇落变衰，魂兮远矣，何去何依，望思无望，归来不归，未达东门之意，空惧西河之讥，在昔金陵，天下丧乱，王室版荡，生人涂炭，兄弟则五郡分张，父子则三州离散，地鼎沸於袁曹，人銶狼於楚汉，或有拥树离灾，藏衣遭难，未设桑弧，先空柘馆，人惟一丘，亭遂千秋，边韶永恨，孙楚长愁，张壮武之心亡，羊南城之泪流，痛斯传体，寻兹世载，天道斯慈，人伦此爱，膝下龙摧，掌中珠碎，芝在室而先枯，兰生庭而早刈，况乃流寓秦川，飘飖播迁，从宦非宦，归田不田，对玉关而羁旅，坐长河而暮年，以触目之万恨，更伤心於九泉。
【哀辞】魏陈王曹植金瓠哀辞，予之首女，虽未能言，固以授色知心矣，生十九旬而夭折，乃作此辞曰：在襁褓而抚育，向孩笑而未言，不终年而夭绝，何负罚於皇天，信吾罪之所招，悲弱子之无愆，去父母之怀抱，灭微骸於粪土，天地长久，人生几时，先后无觉，从尔有期。
又行女哀辞曰：行女生于季秋，而终于首夏，三年之中，二子频丧，伊上灵之降命，何短修之难裁，或华发以终年，或怀妊而逢灾，感前哀之未阕，复新殃之重来，方朝华而晚敷，比晨露而先晞，感逝者之不追，情忽忽而失度，天盖高而无阶，怀此恨其谁诉。
又仲雍哀辞曰：曹喈，字仲雍，魏太子之中子也，三月生而五月亡，昔后稷之在寒冰，斗穀之在楚泽，咸依鸟凭虎，而无风尘之灾，今之玄第文茵，无寒冰之惨，罗帱绮帐，暖於翔禽之翼，幽房闲宇，密於云梦之野，慈母良保，仁乎乌菟之情，卒不能延期於期载，离六旬而夭没，彼孤兰之眇眇，亮成幹其毕荣，哀绵绵之弱子，早背世而潜形，且四孟之未周，将何原乎一龄，阴云回於素盖，悲风动其扶轮，临埏闼以歔欷，泪流射而霑巾。
晋陆机吴大司马六公少女哀辞曰：冉冉晞阳，不遂其茂，晔晔芳华，凋芳落秀，遵堂涉室，仿佛兴想，人皆有声，尔独无响。
晋潘岳哀永逝辞曰：逝日长兮生年浅，忧患众兮欢乐鲜，怅怅兮迟迟，遵古路兮凶归，思其人兮已灭，览馀迹兮未夷，昔同涂兮今异世，忆旧欢兮增新悲，谓原隰兮无畔，谓川流兮无岸，视天日兮苍茫，面邑里兮萧散，匪外物兮或改，固欢哀兮情换，归反哭兮殡宫，声有止兮哀无终，既顾瞻兮家道，长寄心兮尔躬。
又伤弱子辞曰：予之长安，次于新安千秋亭，而弱子夭，感嬴博之哀，乃伤之曰：奈何兮弱子，邈弃尔兮丘林，还眺兮坟瘗，草莽莽兮木森森，伊遂古之遐胄，逮祖考之永延，咨吾家之不嗣，羌一適之未甄，仰崇堂之遗构，若无津而涉川，叶落永离，覆水不收，赤子何辜，罪我之由。
又金鹿哀辞曰：嗟我金鹿，天资特挺，鬒发凝肤，蛾眉蛴领，柔情和泰，朗心聪警，呜呼上天，胡忍我门，良嫔短世，令子夭昏，既披我幹。又翦我根，槐如瘣木，枯荄独存，捐子中野，遵我归路，将反如疑，回首长顾。
又阳城刘氏妹哀辞曰：鸟鸣于桓，乌号于荆，徘徊踯躅，立闻其声，相彼羽族，矧伊人情，叩心长叫，痛我同生，诞育圣王，发奇稚齿，如彼名驹，昴昴千里，刘氏□［冯校本云，氏下缺文。］怀宝，未曜随和，伊予轻弱，弗克负荷，禄微於朝，财匮于家，俾我令妹，勤俭备加，珍羞罕御，器服靡华，抚膺恨毒，逝矣奈何，哀哀母氏，蒸蒸圣慈，震恸擗摽，何痛如之，魂而有灵，岂不慕思，嗟哉往矣，当复何时。
又悲邢生曰：周文公之苗裔，予元舅之洪胄，厉操确其不拔，乡誉著而日就，妙邦畿而高察，雄州闾以擢秀，茂实畅矣，而休名未衍，其财至贫，其位至贱，而死之日，奔者盈庭，停余车而在郊，抚灵榇以增悲，瞻轜容而想像，曾无觌乎馀辉，送子兮境垂，永诀兮路歧，一别兮长绝，尽哀兮告离。
又京陵女公子王氏哀辞曰：猗欤公子，季女惟王，生自洪胄，禀兹义方，盼倩粲丽，窈窕淑良，如彼春兰，吐葩含芳，葩以霜陨，芳以歇尽，彼苍者天，胡宁斯忍，曾未弱笄，无疾而陨，宫朝震惊，靡人不愍，嗟尔母氏，劬劳抚鞠，恩斯勤斯，是长是育，帷屏媚子，奄离顾复，哀无废心，涕不辍目，于以祖之，于掖闺庭，于以送之，陵岗崔嵬，仆马回眷，旗旐旋飞，夕阳失映，晴鸟忘归，皎皎宵月，载盈载微，冥冥公子，一往不追，长夜无旦，孤魂曷依。
又为任子咸妻作孤女泽兰哀辞曰：茫茫造化，爰启英淑，猗猗泽兰，应灵诞育，须发蛾眉，巧笑美目，颜耀荣苕，华茂时菊，如金之精，如兰之馥，淑质弥畅，聪惠日新，朝夕顾复，夙夜尽勤，彼苍者天，哀此矜人，胡宁不惠，忍予眇身，俾尔婴孺，微命弗振，俯览衾襚，仰诉穹旻，弱子在怀，既生不遂，存靡讬躬，没无遗类，耳存遗响，目想馀颜，寝席伏枕，摧心剖肝，相彼鸟矣，和鸣嘤嘤，矧伊兰子，音影冥冥，彷徨丘垄，徙倚坟茔。
【文】又为杨长文作弟仲武哀祝文曰：悠悠上天，我独何辜，祖考早世，兄弟幼孤，备尝艰毒，同集蓼荼，父兮生我，过庭靡闻，母兮鞠我，宁一苦辛，日顾日复，我弟我身，并自垂发，越于成人，濬哲聪朗，纯粹温良，烈烈清风，邦族之望，母氏劬劳，庶尔之报，彼苍者天，子何不吊，歼我令弟，穷泉是造，无父何怙，无弟何友，茕茕此身，哀哀慈母，烦冤痛毒，抚心思咎，哀尔薄祐，逢家多阻，弱冠未室，盛年绝绪，丧庭寥廓，庐位无主，冥冥长夜，窈窈玄宇，当复何时，见我仲武，于以祔之，于其王父，魂而有灵，神其宁处。
晋孙楚和氏外孙道生哀文曰：嗟尔道生，和氏之宝，玉颜丰下，曜於怀抱，暮春而育，孟冬而夭，二十三旬，奇于五日，方之期颐，百分之一，命之脩短，始则有终，谁能长久，与天无穷，籛翁近千，殇子幼冲，俱反无形，冥昧之中，造化多少，岂独尔躬。
又和氏外孙小同哀文曰：晔晔蕣华，朝生夕落，尔命方之，犹为浅薄，暂有冥质，寻友冥漠，譬彼蜉蝣，不识晦朔，死尚未知，生亦焉知，尔虽旬月，我未之视，万物混焉，天地一指，杪末婴孩，安足称诔，大人达观，同之一揆。
又胡母夫人哀辞曰：滔滔汶川，浩浩云汉，乃眷洪族，裁育英媛，幼挺芳烈，晖光日新，有美其猗，有彪其文，华茂春芳，志厉秋霜，邂逅之遇，遘兹良会，岂惟中馈，义形于外，恒凭贤明，以自休赖，冀享永年，偕老一世，景命伊何，忽然长逝。
梁简文帝大同哀辞曰：大同予第十子也，生於仲秋，殒於冬末，悲夫夕坐，於是申旦，当以食［文苑英华九百九十九作食以。］之不甘，客谓予曰：死生常也，夭寿命也，陈蕃所憩之家，久记玄录之岁，华歆［原讹欹，据冯校本改。］所间［英华作闻。］之语，已定北陵之期，上圣所以忘情，贤者所以达节，将何戚焉，予对之曰：观其明眸丰下，玉色和声，岂不登髫岁而拟触藩，反［英华作及。］纨袴而仰折李，灵心摧於毫末，慧识挫於跬步，岂不伤哉，乃为辞曰：彼神蔡之灵长，获万春之悠缅，有蕣华之灼灼，寄一朝之浮浅，信欢慰之未几，悼夭零之云及，乃变乐而为悲，遂改笑而成泣。
【书】晋刘臻妻陈氏答舅母书曰：元方春秋始富，德业亦隆，弘道博文，才质兼备，冀志与时畅，荣耀当年，岂意一朝，冥然长往，元方冲幼，过庭莫闻，圣善明训，业成三徙，亦既冠婚，双誉允集，庶几偕老，色养膝下，而殃厉横流，艰祸仍遘，媛姊倾逝，宗模永绝，姊方玄华，并夭戚年，岂虑岂图，祸降弥酷，良才夭於始立，崇基殒於一匮，仰痛殄灭，俯悼二弟，斯人斯命，当可奈何，母年逾耳顺，备经百罹，一纪之中，四遘至痛，目前廓然，三从靡讬，穷悼中发，情驰难处。
梁任昉与沈约书曰：范仆射遂不救疾，范侯淳孝睦友，在家必闻，直道正色，立朝斯著，一金之俸，必遍亲伦，锺庾之秩，散之故旧，佐命兴王，心力俱尽，谋猷忠允，谅诚匪躬，破产而字死友之孤，开门而延故人之殡，则惟其常，无得而称矣，器用车马，无改平生之凭，素论款对，不易布素之交，若斯人者，岂云易遇，昉将莅此邦，务在遄速，虽解驾流连，再贻款顾，将乖之际，不忍告别，无益离悲，祗增今恨，永念平生，忽焉畴曩，追寻笑绪，皆成悲端。
又吊乐永世书曰：永世孝友之至，发自天真，皎絜之操，曾非矫饰，意有所固，白刃不移，理有所讬，淄渑自辨，馀息惟存，视阴无几，终始之讬，方寄祁侯，岂谓乐生，反先朝露，以理遣滞，鄙识未晓，以事寻悲，哀楚交至，宿草易滋，伤恨不灭，松槚可拱，悲绪无穷。
梁刘孝标追答刘沼书曰：刘侯既有斯难，值予有天伦之职，［《文选》四十三作戚。］竟未之致也，寻而此君长逝，化为异物，绪言馀论，蕴而莫传，或有自其家得而示予者，予悲其音徽未沫，而其人已亡，青简尚新，而宿草将列，泫然不知涕之无从也，虽隙驷不留，尺波电谢，而秋菊春兰，英华靡绝，故存其梗槩，更詶其旨，若使墨翟之言无爽，宣室之谈有徵，冀东平之树，望咸阳而西靡，盖山之泉，闻弦歌而赴节，但悬剑空垅，有恨如何。
