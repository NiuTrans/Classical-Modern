<strong>论乐</strong>
◇论乐
《说文》曰：乐，五声八音总□［说文作名。］也。
《易》曰：雷出地奋豫，先王以作乐崇德，殷荐上帝。
《礼记》曰：夔始作乐，以赏诸侯。
又曰：凡音之起，由人心生也，人心之动，物使之然，感於物而动，故形於声，声相应，故生变，变成方，谓之音，比音而乐之，及干戚羽旄，谓之乐。
又曰：审声以知音，审音以知乐，审乐以知政，而治道备矣。
又曰：大乐必易，大礼必简，锺鼓管磬，羽籥干戚，乐之器也，屈伸俯仰，缀兆疾舒，乐之文也，故知礼乐之情者能作，识礼乐之文者能述，作者之谓圣，述者之谓明，明圣者，述作之谓也，五帝殊时，不相沿乐，三王异世，不相袭礼。
《孝经》曰：移风易俗，莫善於乐。
乐纬曰：黄帝乐曰咸池，帝喾曰六英，颛顼曰五茎，尧曰大章，舜曰箫韶，殷曰濩，周曰酌，是以清和上升，天下乐其风俗，凤皇来仪，百兽率舞，神龙升降，灵龟晏宁。
《尚书》曰：帝曰：夔，命汝典乐，教胄子，诗言志，歌永言，声依永，律和声，八音克谐，无相夺伦，神人以和，夔曰：於，予击石拊石，百兽率舞。
《周官》曰：凡六乐者，一变而致羽物及川泽之祇，再变而致臝物及山林之祇，三变而致鳞物及丘陵之祇，四变而致毛物及坟衍之祇，五变而致介物及土示，六变而致象物及天神，九德之歌，九磬之舞，於宗庙之中奏之，若乐九变，则人鬼可得而礼矣。
又曰：锺师，掌金奏，凡乐事，以锺鼓奏九夏。
《穆天子传》曰：天子西征，至于玄池之上，乃奏广乐，三日而终，是曰乐池。
《论语》曰：子在齐，闻韶，三月不知肉味，曰：不图为乐之至於斯。
《楚辞》曰：陈锺案鼓造新歌，涉江采菱发阳阿，二八齐容起郑舞，衽若交竿抚案下，竽瑟狂会填鸣鼓，宫庭震惊发激楚。又，代奏［楚辞大招作秦。］郑卫鸣竽张，伏戏驾辨楚劳商。
《韩子》曰：昔卫灵公之晋，於濮水之上宿，夜闻有新声者，召师涓抚瑟写之，公遂之晋，晋平公觞之，灵公乃召师涓，坐师旷之傍，援琴鼓之，未终，师旷曰：不如清徵，平公曰：原试听之，师旷援琴一奏，有玄鹤二八来集，再奏而列，三奏而延颈鸣，舒翼而舞，音中宫商，师旷曰：不如清角，师旷一奏之，有云从西北方来，再奏之，大风至，大雨随之，裂帷幕，破俎豆，堕廊瓦。
《史记》曰：赵简子疾，五日不知人，居二日半，简子寤，语大夫曰：我之帝所，甚乐，与百神游于钧天，广乐九奏万舞。
《盐铁论》曰：贵人之家，中山索女，抚流徵於堂，与鸣鼓巴渝交作堂下。
《汉武故事》曰：未央庭中，设角抵戏，享外国，三百里内观，角抵者，使角力相触也，其云雨雷电，无异於真，画地为川，聚石成山，倏忽变化，无所不为。
汉官典职曰：正旦，天子行阳德殿，作九宾乐，舍利从东来，戏於庭，入殿前，激水化成比目鱼，跳跃漱水作雾，化成黄龙，高八十丈，出水戏於庭，以两大丝缠系两头，中间相去数丈，两倡女对舞，行於绳上，道逢功［续汉书礼仪志引汉仪改切。］肩不倾。又踏跼屈身，藏形於斗中，锺磬普唱，乐毕，作鱼龙曼延，黄门吹三匝。
《淮南子》曰：奏雅乐者，始於阳阿采菱。
《五经通义》曰：舞四夷之乐，明德泽广被四表也，东夷之乐曰抹［太平御览五百六十七作侏。］离，南夷之乐曰任，西夷之乐曰禁，北夷之乐曰昧。
又曰：受命而王者六乐焉，以太一乐天，以咸池乐地，以肆夏乐人，以大夏乐四时，以大濩乐五行神明，以大武乐六律，各象其性分，而为之制，以乐其先祖。
又曰：王者之乐有先后者，各尚其德也，以文得之，先文乐，天绣［北堂书钞一百零七作衣绣衣，此有讹脱。］持羽而舞，以武得之，先武乐，持朱干玉戚而舞。
五经要义曰：周礼锺磬皆编悬之，二八十六而在一虡，谓之堵磬，一堵谓之肆，春秋传曰：歌锺二肆，此之谓也。
又曰：凡乐音有八，鼓谓之革，锺谓之金，磬谓之石，琴瑟谓之丝，箫鼓谓之竹，埙谓之土，柷敔谓之木，笙谓之匏，是谓八音。
袁淮招公子曰：燕倡赵舞齐商歌，五色纷华曳纤罗。
挚虞决疑曰：汉末丧乱，绝无金石之乐，魏武帝至汉中，得杜夔，识旧法，始复设轩悬锺磬，至于今用之。
【乐府古诗】饮马长城窟行曰：青青河畔草，绵绵思远道，远道不可思，宿昔梦见之，梦见在我旁，忽觉在他乡，他乡各异县，展转不相见，枯桑知天风，海水知天寒，入门各自媚，谁肯相与言，客从远方来，遗我双鲤鱼，呼儿烹鲤鱼，中有尺素书，长跪读素书，书中竟何如，上有加餐饭，下有长相思。
魏文帝饮马长城窟行曰：浮舟横大江，讨彼犯荆虏，武将齐贯錍，征人伐金鼓，长戟十万队，幽冀百石弩，发机若雷电，一发连四五。
晋傅玄饮马长城窟行曰：青青河边草，悠悠万里道，草生在春时，还道还有期，春至草不生，期尽漠无声，感物怀思心，梦想发中情，梦君如鸳鸯，比翼云间翔，既觉寂无见，旷若参与商。
晋陆机饮马长城窟行曰：驱马陟阴山，山高马不前，往问阴山候，劲虏在燕然，末德争先鸣，凶德无两全，师克薄赏行，军没微躯捐，将军甘陈迹，收功单于旃。
梁沈约饮马长城窟行，介马渡龙堆，涂萦马屡回，前访昌海驿，杂种寇轮台，旌幕倦烟雨，徒御犯冰埃。
晋陆机董桃行六言曰：和风习习薄林，柔条布繁垂阴，鸣鸠拂羽相寻，仓鹒喈喈弄音，感时悼逝伤心。
又长安有狎斜行曰：伊洛有岐路，岐路交朱轮，轻盖承华景，腾步蹑飞尘，鸣玉岂朴儒，凭轼皆俊民，烈心厉劲秋，丽服鲜芳春，余本倦游客，豪彦多旧亲，倾盖承芳讯，欲鸣赏及晨。
宋谢惠连长安有狭斜行曰：纪郢有通逵，通逵并轩车，弈弈彫轮驰，轩轩翠盖舒，撰策之五尹，振辔从三闾，推剑凭前轼，鸣佩专后舆。
梁沈约长安有狭斜行曰：青槐金陵陌，丹毂贵游士，方骖万乘臣，炫服千金子，咸阳不足称，临淄孰能拟。
梁庾肩吾长安有狭斜诗曰：长安有曲陌，曲陌不容幰，路逢双绮襦，问君居近远，我居临御沟，可识不难求，长子登麟阁，次子待龙楼，少子无高位，聊从严驾游，大妇襞云裘，中妇卷罗帱，少妇多妖艳，当钿椠石榴，夫君且安坐，欢娱方未周。
宋鲍昭结客少年场行曰：骢马金络头，锦带佩吴钩，失意杯酒间，白刃起相雠，追兵一旦至，负剑远行游，去乡三十载，复得还旧丘，升高临四野，表里望皇州，九衢平若水，双阙似云浮，扶宫罗将相，夹道列王侯，日中市朝满，车马如川流，击锺陈鼎食，方驾自相求，今我独何为，埳壈怀百忧。
梁刘孝威结客少年场行曰：少年本六郡，遨游遍五都，插腰铜匕首，障日锦涂苏，鹫羽装银镝，犀胶饰象弧，近发连双兔，高弯落九乌，边城多惊急，节使满郊衢，居延箭服尽，疏勒井泉枯，千金募恶少，一麾擒骨都，勇馀聊蹙鞠，战罢戏投壶，昔为北边将，今成南面孤，邦君行负弩，县令且前驱。
宋鲍昭出自蓟北门行曰：羽檄起边亭，烽火入咸阳，徵骑屯广武，分兵救朔方，严秋筋竿劲，虏阵精且彊，天子案剑怒，使者遥相望，雁行缘石径，鱼贯度飞梁，箫鼓流汉思，旌甲被胡霜，疾风冲塞起，沙砾自飘扬，马毛缩如猬，角弓不可张，时危见臣节，世乱识忠良，投躯报明主，身死为国殇。
周庾信出自蓟北门行曰：蓟门还北望，徭役尽伤情，笳寒芦叶脆，弓冻纻弦鸣，梅林能止渴，複姓可防兵，燕山犹有石，须勒几人名。
陈徐陵出自蓟北门行曰：蓟北聊长望，黄昏心独愁，燕山对古刹，代郡倚城楼，屡战桥恒断，长冰巉不流，天云如地阵，汉月带胡秋，请土泥函谷，桉绳缚凉州，生平燕颔相，会自得封侯。
宋鲍昭苦热行曰：赤阪横西阻，火山赫南威，身热头且痛，鸟堕魂来归，汤泉发云泽，焦烟起石圻，丹蛇逾百尺，玄蜂盈十围，含沙射流影，吹蛊病行晖，戈船荣既薄，伏波赏亦微，君轻君尚惜，士重安可希。
又白头行吟曰：直如朱丝绳，清如玉壶冰，何惭宿昔意，猜恨坐相仍，人情贱恩旧，世议逐衰兴，毫发一为瑕，丘山不可胜，凫鹤远成美，薪刍前见陵，申黜褒女进，班去赵姬升，古来共如此，非君独抚膺。
魏文帝钓竿行曰：东越河济水，遥望大海崖，钓竿何珊珊，鱼尾何簁簁，行路之好者，芳饵欲何为。
梁沈约钓竿行曰：桂舟既容与，绿浦复回纡，轻丝动弱芰，微楫起单凫，扣舷志日暮，卒岁以为娱。
梁戴嵩钓竿篇曰：试持玄渚钓，蹔罢池阳猎，翠羽饰长纶，蕖花装小緤，钜利断莼丝，汎举牵菱叶，聊载前鱼童，过看后舟妾。
梁刘孝威钓竿篇曰：钓舟画采鹢，鱼子服冰纨，金辖茱萸网，银钩翡翠竿，敛桡随水脉，急桨度沙湍，湍长自不辞，前浦有佳期，莲交棹影合，浦深鱼出迟。
魏陈王曹植太山梁甫行曰：八方各异气，千里殊风雨，剧哉边海民，寄身於草墅，妻子象禽兽，行止依林阻，柴门何萧条，狐兔翔我宇。
梁沈约梁甫吟行曰：龙驾有驰策，日御无停阴，寒光稍眇眇，秋海日沉沉，哀歌涉梁甫，叹绝有遗吟。
魏陈王曹植豫章行曰：穷达难豫图，祸福信亦然，虞舜不逢尧，耕耘处中田，太公未遭文，渔钓经渭川，不见鲁孔丘，穷困陈蔡间，周公下白屋，天下称其贤。
又曰：鸳鸯自用亲，不若比翼连，他人虽同盟，骨肉天性然，周公穆康叔，管蔡则流言，子臧让千乘，季札慕其贤。
晋傅玄豫章行曰：苦相身为女，早［冯校本作平，按乐府诗集三十四作卑，当作卑。］陋难再陈，男儿当门户，堕地自生神，雄心志四海，万里望风尘，女育无欣庆，不为家所珍，玉颜随年变，丈夫多好新，昔为形与影，今为胡与秦。
晋陆机豫章行曰：汎舟清川渚，遥望南山阴，川陆殊涂轨，懿亲将远寻，三荆欢同株，四鸟悲异林，乐会良自古，悼别岂独今。
宋谢灵运豫章行曰：短生旅长世，恒觉白日欹，览镜睨颓容，华颜岂久期，苟无回戈术，坐观落崦嵫。
梁沈约豫章行曰：燕陆平而远，易河清且驶，一见尘波阻，临涂引征思，双剑爱匣同，孤鸾悲影异，往欢坠壮心，来戚满衰志。
魏陈王曹植薤露行曰：天地无穷极，阴阳转相因，人居一世间，忽若风吹尘，原得展功勤，输力於明君，怀此王佐才，慷恺独不群，鳞介尊神龙，走兽宗骐麟，虫兽岂知德，何况於士人，孔氏删诗书，王业粲已分，骋我径寸翰，流藻垂华芬。
魏文帝秋胡行曰：尧任舜禹，当复何为，百兽率舞，凤皇来仪，得人则安，失人则危，唯贤知贤，人不易知，歌以咏言，诚不易移，鸣条之役，万举必全，明德通灵，福降自天。
又曰：朝与佳人期，日夕殊不来，嘉肴不尝，旨酒停杯，寄言飞鸟，告余不能，俯折兰黄，仰结桂枝，佳人不在，结之何为，从尔何所之，乃至大海隅，灵若道言，贻尔明珠，企予望之，步立躇蹰，佳人不来，何得何须。
又曰：汎汎渌池，中有浮萍，寄身流波，随风靡倾，芙蓉含芳，菡萏垂荣，朝采其实，夕佩其英，采之谁遗，所思在庭，双鱼比目，鸳鸯交颈，有美一人，婉如青阳，知音识曲，善为乐方。
又丹霞蔽日行曰：丹霞蔽日，采虹垂天，谷水潺潺，木落翩翩，孤禽失群，悲鸣云间，月盈则冲，华不再繁，古来有之，嗟我何言。
魏陈王曹植曰：纣为昏乱，残忠虐正，周室何隆，一门三圣，牧野致功，天亦革命，汉祖之兴，阶秦之衰，虽有南面，王道陵夷，炎光再幽，忽灭无遗。
晋傅玄秋胡行曰：秋胡子，娶妇三日，会行仕宦，既享显爵，保兹德音，以禄颐亲，韫此黄金，睹一好妇，采桑路傍，遂下黄金，诱以逢卿，玉磨逾絜，兰动弥馨，源流洁清，水无浊波，奈何秋胡，中道怀邪，美此节妇，高行瓘瓘，哀哉可愍，自投长河。
晋陆机秋胡行曰：道虽一致，涂有万端，吉凶纷蔼，休咎之源，人鲜知命，命未易观，生亦何惜，功名所勤。
宋谢惠连秋胡行曰：春日迟迟，桑何萋萋，红桃含妖，绿柳舒荑，邂逅粲者，游渚戏蹊，华颜易改，良原难谐。
又曰：系风捕景，诚知不得，念彼奔波，意虑回惑，汉女倏忽，洛神飘扬，空勤交甫，徒劳陈王。
魏陈王曹植蒲生行曰：浮萍寄绿水，随风东西流，结发辞严亲，来为君子仇，恪勤在朝夕，中年获愆尤，茱萸自内芳，不若桂与兰，佳人虽成列，不若故所欢，行云有返期，君恩傥中还。
又妾薄命行曰：携玉手，喜同车，比上云閤飞除，钓台蹇产清虚，池塘灵沼可娱，仰汎龙舟渌波，俯棹神草枝柯，想彼宓妃洛河，退咏汉女湘娥，日既逝矣西藏，更会兰室洞房，华灯先置舒光，皎若日出扶桑，促酒合座行觞，屡舞仙仙体轻，解裳履遗绝缨，齐举金爵翠槃，腕弱不胜珠环。
梁简文帝妾薄命行曰：名都多雅质，本自恃容姿，荡子行不至，秋胡无定期，玉貌歇红缕，长嚬串翠眉，毛嫱貌本绝，踉跄入毡帷，卢姬嫁日晚，非复少年时。
梁刘孝威妾薄命行曰：去年从越漳，今岁没朝［乐府诗集六十二作胡。］廷，严霜封碣石，惊沙暗井陉，玉簪久落鬓，罗衣长挂屏，勿言戎夏隔，但令心契冥，不见酆城剑，千祀复同形。
又古陌上桑罗敷行曰：日出东海隅，照我秦氏楼，秦氏有好女，自名为罗敷，罗敷喜蚕桑，采桑城南隅，青丝为笼绳，桂枝为笼钩，头上緌堕髻，耳中明月珠，缃绮为下裾，紫绮为上襦，使君从南来，五马立踟蹰，使君遣使往，问是谁家姝，二十尚未然，十五颇有馀，使君谢罗敷，宁可共载不，罗敷前致词，使君一何愚，使君自有妇，罗敷自有夫，东方千馀骑，夫婿居上头，何用识夫婿，白马从骊驹，青丝系马尾，黄金络马头，腰中鹿卢剑，可直千万馀，十五府小吏，二十朝大夫，三十侍中郎，四十专城居，为人洁白晳，鬓鬓颇有须，盈盈公府步，冉冉府中趋。
晋陆机日出东南隅行曰：扶桑升朝晖，照此高台端，涉貌曜皎日，蕙心清且闲，美目扬玉泽，娥眉象翠翰，暮春春服成，霞粲绮与纨，金雀垂藻翘，琼珮结瑶璠，方驾扬清尘，濯足洛水澜，悲歌吐清响，雅韵播幽兰，赴曲迅惊鸿，蹈节如集鸾，俯仰纷阿那，顾步咸可欢。
宋谢灵运日出东南隅行曰：柏梁冠南山，桂宫燿北泉，晨风拂幨幌，朝日照闺轩，美人卧屏席，怀兰秀瑶璠，皎洁秋松气，淑德春景暄。
梁沈约日出东南隅行曰：朝日出邯郸，照我丛台端，中有倾国艳，顾影织罗纨，幸有同匡好，西仕服秦官，宝剑垂玉贝，汗马饰金鞍，萦场类转雪，逸控写腾鸾，罗衣夕解带，玉钗暮垂冠。
梁萧子显日出东南隅行曰：大明上迢迢，阳城射凌霄，光照窗中妇，绝世同阿娇，逶迤梁家髻，冉弱楚宫腰，蚕笼拾芳翠，桑陌采柔条，路逢车马客，飞盖动襜轺，单衣鼠毛织，宝剑羊头销，大夫疲应对，御者辍衔镳，女本西家宿，君自上宫要，汉马三万疋，夫婿仕嫖姚，十五张内侍，十八贾登朝。
晋陆机君子有所思行曰：命驾登北山，延伫望城郭，鄽里一何盛，街巷纷漠漠，甲第崇高闼，洞房结阿阁，曲池何湛湛，清川带花薄，人生诚行迈，容华随年落，善哉膏粱士，荣生奥且博，无以酒肉资，取笑葵与藿。
宋鲍昭代君子有所思行曰：西山登旧台，东下望云阙，屑阁肃天君，驰道直如发，绣甍结飞霞，璇题纳行月，陈锺陪夕宴，歌笙待明发，年貌不可留，身意会盈歇。
齐王融有所思曰：如何有所思，而无相见期，宿昔梦颜色，阶庭寻履綦，高张更何已，引满终自欹，欲知忧里老，为视镜中丝。
齐刘绘有所思行曰：别离安可再，而我更重之，佳人不相见，明月空在帷，共衔满堂酌，独敛向隅眉，心中乱如雪，宁知有所思。
梁庾肩吾赋得有所思行曰：佳期竟不归，春物坐芳菲，拂匣看离扇，开箱见别衣，井桐生未合，宫槐卷复稀，不及衔泥燕，从来相逐飞。
梁沈约君子有所思行曰：晨策终南首，顾望咸阳川，戚里溯曾阙，甲馆负崇轩，複涂希紫阁，重台拟望仙，巴姬幽兰奏，郑女阳春弦，共矜红颜日，俱忘白发年，寂寥茂陵宅，照曜未央蝉，无以五鼎盛，顾嗤三经玄。
梁王僧孺有所思行曰：夜风吹熠燿，朝光照昔邪，几销蘼芜叶，空落蒲桃花，不堪长织素，谁嗟独澣纱，光阴复何极，望促反成赊，知君自荡子，奈妾亦倡家。
晋陆机东武吟行曰：投迹短世间，高步长生闱，濯发冒云冠，洗身被羽衣，饥从寒众餐，寒就佚女栖。
宋鲍昭东武吟行曰：主人且勿喧，贱子歌一言，仆本寒乡士，出身蒙汉恩，始随张校尉，召募到河源，后逐李轾车，追虏穷塞垣，密涂亘万里，宁岁犹七奔，将军既即世，部曲亦罕存，时事一朝异，孤绩谁复论，少壮辞家去，穷老还入门，昔如韝上鹰，今似槛中猿，徒结千载恨，空负百年怨，弃席思君幄，疲马恋君轩，原垂晋主惠，不媿田子魂。
梁沈约东武吟行曰：天德深且旷，人世贱而浮，东枝裁拂景，西壑已停辀，游辞金门宠，去饮玉池流，宵辔绝永矣，俗累从此休。
晋陆机顺东西门行曰：日出西门望天庭，阳谷既虚崦嵫盈，逝者若斯安得停，迨未年暮及世平，置酒高堂宴友生，取乐今日尽欢情。
宋谢惠连顺东西门行曰：哀朝囷，愍颓力，迁化常然焉肯息，及壮齿，遇世直，酌酩华堂集亲识，舒情尽欢遣凄恻。
又都东西门行曰：慷恺发想思，惆怅恋音徽，四节竞阑候，六龙引颓机，人生随时变，迁化焉可祈，百年难必保，千虑盈怀之。
梁沈约都东西门行曰：驱马西城阿，回眺想京阙，望极烟原尽，地远山河没，岁华委徂邈，年霜移暮发。
魏文帝上留田行曰：居世一何不同，上留田，富人食稻与粱，上留田，贫子食糟与糠，贫贱亦何伤，上留田，禄命悬在苍天，上留田，命尔叹息将欲谁怨，上留田。
晋陆机上留田行曰：［平徵调。］嗟行人之蔼蔼，骏马陟原风驰，轻舟汎川雷迈，寒往暑来相寻，零雪霏霏集宇，悲风徘徊入襟，岁华冉冉方除，我思缠绵未纾，感时悼逝凄如。
又齐讴行曰：营丘负海曲，沃野爽且平，洪川控河济，崇山入高冥，东被姑尤侧，南界聊摄城，孟诸吞楚梦，百二侔秦京，惟师恢东表，桓后定周倾，天道有迭代，人道无久盈，行行将复去，长存非所营。
梁沈约齐讴行曰：东秦称右地，川隰固夷昶，层峰驾苍云，浊河流素壤，青丘良杳郁，淄宫信疏敞，王佐改殷命，霸功缪周网。
晋陆机陇西行曰：我静如镜，民动如烟，事以形兆，应以象悬，岂曰无才，世鲜兴贤。
宋谢惠连陇西行曰：运有荣枯，道有舒屈，潜保黄裳，显服朱黻，谁能守静，弃华辞荣，穷谷是处，考槃是营，千金不回，百代传名，厥包者柚，忘忧者萱，何为有用，自乖中原，实摘柯摧，叶殒条烦。
梁简文帝陇西行曰：边秋胡马肥，雪中惊寇入，勇气时无侣，轻兵救边急，沙平不见虏，嶂崄还相及，出塞岂成歌，经川未遑汲，乌孙涂更阻，康居路犹涩，月晕抱龙城，星眉照马邑，长安路远书不还，宁知征人独伫立。
晋陆机吴趍行曰：楚妃且勿叹，齐娥且莫讴，四坐并清听，听我歌吴趍。吴趍自有纪，请从昌门起，昌门何瓘瓘，飞阁跨通波，重栾承璇极，回轩启曲阿，大伯导仁风，仲雍扬其波，穆穆延陵子，灼灼光其华，大皇自富春，矫手顿世罗。邦彦应运兴，粲若春林葩，属城咸有士，吴邑最为多。
汉班婕妤怨歌行曰：新裂齐纨素，皎絜如霜雪，裁为合欢扇，团团似明月，出入君怀袖，动摇微风发，常恐秋节至，凉风夺炎热，弃捐箧笥中，恩情中道绝。
梁江淹拟班婕妤咏扇曰：纨扇如团月，出自机中素，画作秦王女，乘鸾向烟雾，窃愁秋凉至，吹我玉阶树，君子恩未毕，零落委中路。
魏陈王曹植怨歌行曰：为君既不易，为臣良独难，忠信事不显，乃有见疑患，周旦佐文武，金縢功不刊，推心辅王政，二叔反流言，待罪居东国，泣涕当留连，皇灵天动变，震雷风且寒，拔树偃秋稼，天威不可干，素服开金縢，感悟求其端，公旦事既显，成王乃哀叹，吾欲竟此曲，此曲悲且长，今日乐相乐，别后莫相忘，晋傅玄怨诗曰：昔为春蚕绪，今为秋女衣，丹唇形素齿，翠采发娥眉，玉颜亏有时，秀色随年衰，常恐新间旧，变故兴细微，浮萍本无根，非水将何依。
梁沈约怨歌行曰：时屯宁易犯，俗险信难群，坎壈元淑赋，顿挫敬通文，遽论班姬宠，夙窆贾生坟，短俗同如此，长叹欲何云。
魏文帝苦寒行曰：北上太行山，艰哉何巍巍，羊肠坂诘屈，车轮为之摧，垅树何萧瑟，北风声正悲，溪谷少人民，雪落何霏霏，檐囊行取薪，斧冰待作麋，哀彼东山诗，悠悠使我悲。
晋陆机苦寒行曰：北游幽朔城，凉野多险艰，凝冰结重涧，积雪被长峦，阴云兴岩侧，悲风鸣树端，渴饮坚冰浆，饥食零露餐，剧哉人行役，慊慊恒苦寒。
宋谢灵运苦寒行曰：岁岁曾冰合，纷纷霰雪落，浮阳灭清晖，寒禽叫悲壑，饥爨烟不兴，渴汲水枯涸。
魏文帝善哉行曰：有美一人，婉如青阳，知音识曲，善为乐方，流郑激楚，度宫中商，感心动耳，绮丽难忘。
魏陈思王曹植善哉行曰：来日大难，口燥唇乾，今日相乐，皆当喜欢，径历名山，芝草翩翩，仙人王乔，奉药一丸，自惜袖短，内手知寒，惭无灵辄，以救赵宣，月没参横，北斗阑干，亲友在门，饥不及餐。
宋谢惠连善哉行曰：凉来温谢，寒往暑却，阴灌阳藂，彫华坠萼，击节当歌，对酒亲酌，鄙哉愚人，戚戚怀瘼，善哉达士，滔滔处乐。
魏文帝苦哉行曰：上山采薇，薄暮苦饥，溪谷多风，霜露霑衣，高山有林，崖木有枝，忧来无方，人莫知之，今我不乐，岁月若驰，汤汤川流，中有行舟，随波转泊，有似客游。
魏陈思王曹植君子行曰：君子防未然，不处嫌疑间，瓜田不纳履，李下不正冠，周公下白屋，吐哺不及餐，一沐三握发，后人称圣贤。
晋陆机君子行曰：天道夷且简，人道险而艰，休咎相乘蹑，翻覆各波澜，去疾苦不远，疑似实生患。
梁简文帝君子行曰：君子怀琬琰，不使涅尘淄，从容子云阁，寂寞仲舒帷，多谢悠悠子，管窥良可悲。
梁沈约君子行曰：良御或燕楚，妙察乱渑淄，隄倾由漏坏，垣隙自危基，嚣途或妄践，谠义勿轻持。
梁戴暠君子行曰：画野依德星，开鄽对廉水，接越称交让，连树名君子，数非唯二失，升阶无三止，探甑不凝尘，正冠还避李，寄言蘧伯玉，无为嗟独耻。
魏文帝猛虎行曰：与君媾新欢，讬配於二仪，充列于紫微，升降焉可知，何梧攀凤翼，云雨散洪池。
晋陆机猛虎行曰：渴不饮盗泉水，热不息恶木阴，恶木岂无枝，志士苦用心，整驾肃时命，振策将远寻，饥食猛虎窟，寒栖野雀林。
宋谢惠连猛虎行曰：贫不攻九疑玉，倦不憩三危峰，九疑有或号，三危无安容，美物摽贵用，志士厉奇踪，如何抵远役，王命宜肃恭，伐鼓功未著，振旅何时从。
魏陈王曹植平陆东行曰：阊阖开，天衢通，被我羽衣乘飞龙，飞龙与仙期，东上蓬莱采灵芝，灵芝采之可服食，年若王父无终极。
又苦思行曰：绿萝缘玉树，光曜粲相晖，下有两真人，举翅翻高飞，我心何踊跃，思欲攀云追，郁郁西岳颠，石室青怱与天连，中有耆年隐士须发皆皓然，策杖从吾游，教我要忘言。
魏文帝甄皇后塘上行曰：蒲生我池中，蒲叶何离离，傍能行仁义，莫若妾自知，众口烁黄金，使君生别离，莫以毫发故，弃捐素所爱，莫以鱼肉贱，弃捐葱与薤，莫以麻枲贱，弃捐菅与蒯。
晋陆机塘上行曰：江蓠生幽渚，微芳不足宣，被蒙风云会，移居华池边，天道有迁易，人理无常全，男稚智倾愚，女爱衰避妍，不惜微驱［《文选》二十八作躯。］退，但惧苍蝇前，原君广末光，照妾薄暮年。
宋谢惠连塘上行曰：芳萱秀凌阿，菲质不足营，幸有忘忧用，移根讬君庭，垂颖临清池，擢彩仰华甍，霑渥云雨润，葳蕤吐芳馨，原君春倾叶，留景惠馀明。
梁沈约塘上行曰：泽兰被荒径，孤芳岂自通，幸逢瑶池旷，得与金芝丛，既美脩嫮女，复怳繁华童，夙昔玉霜满，旦暮翠条空，财殚交易绝，华落色难终，所原昭阳景，时照长门宫。
梁刘孝威塘上行苦辛篇曰：蒲生伊何陈，曲中多苦辛，黄金坐销铄，白玉遂淄磷，裂衣工毁嫡，掩袖切谗新，嫌成迹易已，爱去理难申，秦云犹变色，鲁日尚回轮，妾歌已唱断，君心终未亲。
古相逢行曰：相逢狭路间，道隘不容车，不知何年少，夹毂问君家，君家诚易知，易知复难忘，黄金为君门，璧玉为君堂，中庭生桂树，华灯何煌煌，兄弟两三人，中子为侍郎，五日因来归，道上自生光，黄金络马头，观者盈道傍，入门一左顾，但见双鸳鸯，大妇织绮罗，中妇织流黄，小妇无所为，挟瑟上高堂，丈人且安坐，调弦未遽央。
宋谢灵运相逢行曰：行行即长道，长道息班草，邂逅赏心人，与我倾怀抱，夷世信难值，浮生不可保。
梁张率相逢行曰：相逢夕阴街，独趋尚冠里，高门既如一，甲第复相似，凭轼日欲昏，何处访公子，公子之所在，所在良易知，青楼出上路，渐台临曲池，兄弟两三人，冠佩纷陆离，朝从禁中出，车骑并驱驰，金鞍马脑勒，聚观路傍儿，大妇刺方领，中妇抱婴儿，小妇尚娇稚，端坐吹参差，丈人幸无遽，神凤且来仪。
古驱车上东门行曰：驱车上东门，遥望北郭墓，白杨何萧萧，松柏夹广路，下有陈死人，杳杳即长暮，潜寐黄泉下，千载不觉寤，浩浩阴阳移，年命如朝露，服食求神仙，多为药所误，不如饮美酒，被服纨与素。
晋陆机驾言出北阙行曰：驱马上东门，［冯校本云，意是题下注，今混写耳。］驾言出北阙，踯躅遵山陵，长松何郁郁，丘墓互相承，念昔徂殁子，悠悠不可胜，人生何所促，忽如朝露凝，求仙鲜克仙，太虚不可凌。
宋鲍昭驱马上东门行曰：伤禽见弦惊，倦客恶离声，离声断客情，宾御皆涕零，涕零心断绝，将去复还诀，一息不相知，何况异乡别，遥遥征驾远，杳杳落日晚，居人掩闺卧，行子野中饭，食梅常苦酸，衣葛常苦寒，丝竹徒满座，忧人不解颜，长歌欲自慰，弥起长恨端。
晋陆机从军行曰：苦哉远征人，飘飖穷西河，南涉五岭颠，北戍长城阿，胡马如云屯，越旂亦星罗，朝食不免胄，夕息常负戈，苦哉远征人，拊心悲如何。
宋颜延之从军行曰：苦哉远征人，毕力输时艰，秦初略阳越，汉世争阴山，羽檄旦暮急，旌旗昼夜悬，卧伺金柝响，起候亭燧燃，悲矣远征人，苦哉私自怜。
梁简文帝从军行曰：贰师惜善马，楼兰贪汉财，前年出右地，今岁谢轮台，鱼云望旗聚，龙沙随阵开，冰城朝浴铁，地道夜衔枚，将军号令密，天子玺书催，何时反旧里，遥见下机来。
又曰：云中亭障羽檄惊，甘泉烽火通夜明，贰师将军新筑营，嫖姚校尉初出征，复有山西将，绝世爱雄名，三门应遯甲，五垒学神兵，白云随旆色，苍山答鼓声，先平小月阵，却灭大宛城，善马还长道，黄金付水衡，小妇赵人能鼓瑟，侍婢初笄解郑声，庭前柳絮飞欲合，必应红妆来起迎。
梁萧子显从军行曰：左角名王侵汉边，轻薄良家恶少年，纵横向沮泽，凌厉取山田，黄尘不见景，飞蓬恒满天，边功封浞野，窃宠劫祁连，春风春月将进酒，夭姬舞女乱君前。
梁戴暠从军诗曰：长安夜刺闺，胡骑白铜鞮，诏书发陇右，召募取关西，剑悬三尺鞘，铠累七重犀，侵星出柳塞，际晚入榆溪，阴山日不着，长城风自凄，弓寒折锦鞬，马冻滑斜蹄，登山试下赵，凭轼且平齐，当今函谷上，唯见一丸泥。
晋陆机悲哉行曰：游客芳春林，春芳伤客心，和风飞清响，鲜云垂薄阴，蕙草饶淑气，时鸟多好音，伤哉游客士，忧思一何深，原讬归风响，寄言遗所钦。
宋谢灵运悲哉行曰：萋萋春草生，王孙游有情，差池燕始飞，夭袅柳初荣。
梁沈约悲哉行曰：旅游媚年春，年春媚游人，徐光旦垂彩，和露晓凝津，时嘤起稚叶，蕙气动初蘋，一朝阻旧国，万里隔良辰。
晋张华门有车马客行曰：门有车马客，问君何乡士，捷步往相讯，果是旧邻里，语昔有故悲，论今无新喜，清晨相访慰，日暮不能已，词端竞未究，忽唱分途始，前悲尚未弭，后忧方复起。
晋陆机门有车马客行曰：门有车马客，驾言发故乡，念君久不归，濡迹涉江湘，投袂起门途，揽衣不及装，借问邦族间，恻怆论存亡，天道信崇替，人生安得长。
