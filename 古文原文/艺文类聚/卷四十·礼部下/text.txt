<strong>冠婚谥吊冢墓</strong>
◇冠
《仪礼》曰：士冠礼，筮于庙门，主人玄冠朝服，缁带素韠，即位于门东，门［仪礼士冠礼作西面。］有司如主人，即位于西方，筮宾，如求日之仪，祝曰：令月吉日，始加元服，弃尔幼志，从尔成德，寿考唯祺，介尔景福。又再加曰：吉月令辰，乃申尔服，敬尔威仪，淑慎有德，眉寿万年，永受厥福。又三加曰：以岁之正，以月之令，咸加尔服，兄弟具在，以成厥德，黄耇无疆，受天之庆。
又醴辞曰：甘醴惟享，嘉荐令芳，拜受祭之，以定尔祥，承天之休，寿考不忘。
又醮辞曰：旨酒既清，嘉荐以时，乃加元服，兄弟具来，孝友时格，永乃保之。又再醮曰：旨酒既清，嘉荐伊脯，乃伸尔服，礼仪有序，祭此嘉爵，承天之祜。
又三醮曰：旨酒令芳，笾豆有楚，咸加尔服，肴升嘉［《仪礼》作折。］俎，承天之庆，受福无疆。
又字辞曰：礼仪既备，令月吉日，昭告尔字，爱［《仪礼》作爰。］字孔嘉，髦士攸宜，宜之于嘏，永受保之。
《礼记》曰：始冠，缁布之冠也，太古冠布，齐则缁之，適子冠於阼，以著代也，醮於客位，加有成也，三加弥尊，喻其志也，冠而字之，敬其名也。
又曰：成王冠，祝雍曰：使王近於民，远於年，啬於时，惠於财，任贤使能。
《大戴礼》曰：太子既冠，成人，免於傅保，则有司过之史，有亏膳之宰，太子有过，史必书之。
《汉记》曰：马防子钜，为常从小侯，上欲冠钜，夜拜为黄门郎，御章台，下殿陈鼎俎，自临冠之礼。
《汉书》曰：安帝桓帝献帝加元服，并大赦，赐公卿金帛。
【箴】萧子范子冠子箴曰：是月惟令，敬择良辰，式遵士典，讠咅筮于宾，嘉字爰锡，醮酒方陈，礼庄尔质，德成尔身，永变童心，长移悼齿，朱锦辞发，青约在履，丹石为操，冰泉厉己，务简朋匹，由苏游止，在我尚谦，推物尽美，面谄退言，弗纳于耳，直弦矢辞，斯为良士。
◇婚
《释名》曰：婚，昏时成礼也，姻，女因媒也。
《尔雅》曰：女之夫曰婿，婿父母为姻，妇父母为婚。
《礼记》曰：仲春之月，玄鸟至，至之日，以太牢祀高禖，［玄鸟，燕也，燕以来巢，室于嫁娶之家，媒氏以为候也。］
又曰：婚礼者，将合二姓之好，上以事宗庙，而下继后世矣，故君重之。
又曰：嫁女之家，三夜不息烛，思相离也，娶妇之家，三日不举乐，思嗣亲也，三月而庙见，称来妇也，择日而祭於祢，成妇之义也。
又曰：夫婚礼万世之始也，壹与之齐，终身不改，故夫死不嫁，男女别，然后父子亲，父子亲，然后义生，义生然后礼作，礼作然后万物安，婿亲御授，亲之也，出乎大门，男帅女，女从男，夫妇之义由此始，妇人从人者也，幼从父兄，嫁从夫，夫死从子。
又曰：纳女於天子，曰备百姓，於国君，曰备酒浆，於大夫，曰备扫洒。
又曰：哀公问孔子曰：冕而亲迎，不已重乎，孔子对曰：合二姓之好，以继先圣之后，以为天地宗庙社稷之主，君何谓已重乎，崔骃婚礼结言曰：乾坤其德，恒久不已，爰定天纲，夫妇作始，乃降英媛，有淑其仪，姬姜是侔，比则姚妫，载纳嘉贽，申结鞶褵。
《毛诗》曰：何彼秾矣，美王姬也，虽则王姬，亦下嫁於诸侯，车服不系其夫，下王后一等，犹执妇道，以成肃雍之德。
又曰：岂其食鱼，必河之鲂，岂其娶妻，必齐之姜，岂其食鱼，必河之鲤，岂其娶妻，必宋之子。
又曰：伐柯如之何，匪斧不克，娶妻如之何，匪媒不得。
《左传》曰：齐侯与蔡姬乘舟于囿，荡公，公变色，禁之不可，公怒，归之，未之绝也，蔡人嫁之，齐侯以诸侯之师侵蔡，蔡溃，伐楚。
又曰：楚昭王败，锺建负季芊以从，将嫁季芊，芊辞曰：所以为女子，远丈夫也，昔者锺建负我矣，以妻锺建。
《白虎通》曰：天子诸侯，一娶［《太平御览》五百四十一娶下有九女二字，此脱。］者何，重国广继也，法地有九州，承天之施，无所不生，一聚九女，亦足承君之施，九而无子，百无益也。
郑氏婚礼谒文曰：纳采，始相与言语，采择可否之时，问名，谓问女名，将归上［《初学记》十四作卜。］之也，纳吉，谓归卜吉，往告之也，纳徵，用束帛，徵成也，请期，谓吉日将亲迎，谓成礼也。
刘恢与范注［按当作汪。］论婚事曰：礼无拜时，拜时出於末世耳，将以世族多虚，吉事宜速，故以好岁拜时，新年便可婚也。
《列女传》曰：邵南申女者，申人之女也，既许嫁於丰，夫家不备而欲迎之，女也遂不肯往，夫家讼之於理，致之於狱，女终以一物不具，一礼不备，守节持义，必死不往。
《汉书》曰：陈平，邑富人张负，有女孙，五嫁夫辄死，平欲得之，邑中有大丧，平家贫，侍丧，以先往后罢为助，既见之丧所，随平至其家，家乃负郭穷巷，然门外多长者车辙，负以女孙妻平，曰：固有美如陈平，而长贫贱者乎。
又曰：张耳，大梁人也，常亡命游外黄，外黄富人女甚美，庸奴其夫，亡抵父客，父客谓曰：必欲求贤夫，从耳，女听为请，决嫁之，女家厚奉给耳，耳以故致千里客。
又曰：张放取［原脱，据三十三卷宠幸篇引补。］皇后弟平恩侯许嘉女，上为放供帐，赐甲第，充乘舆服饰，时号为天子取妇，皇后嫁女，［事具人部宠幸篇。］
《风俗通》曰：两袒，俗说齐人有女，二人求之，东家子丑而富，西家子好而贫，父母疑不能决，问其女定所欲適，难指斥言者，偏袒令我知之，女便两袒，怪问其故，云欲东家食，西家宿，此为两袒者也。
《楚国先贤传》曰：孙俊，字文英，与李元礼俱娶太尉桓焉女，时人谓桓叔元两女俱乘龙，言得婿如龙也。
《世说》曰：王戎俭吝，其从子婚，与一单衣裁，后更责之，戎女適裴氏，贷钱数万，女归，戎色不说，女还钱，乃怿。
又曰：温峤从［《太平御览》五百四十一下有姑字。］刘氏家，值乱离，唯有一女，甚有慧，姑以属峤索婚，峤密自有婚意，答云，佳婿难得，但如峤比云何，姑答曰：丧破之馀，乞得粗相存活，便足慰吾馀年，敢希汝比，却数日，峤报姑云，已得婚处，门地粗可，婿身不减峤，因下玉镜台一枚，姑大喜，既婚交礼，女以手披纱扇大笑，固嫌是此老奴，果如所疑，玉镜台是峤为刘越石长史北征刘聪所得也。
【诗】晋嵇含伉俪诗曰：余执百两辔，之子诗采蘩，我被双丝绢，著以同功绵，夏摇比翼扇，冬卧蛩蛩毡，饥餐并粮粒，渴饮一流泉，临轩树萱草，中庭植合欢。
梁何逊看新婚诗曰：雾夕莲出水，霞朝日照梁，何如花烛夜，轻扇掩红妆，良人已灼灼，席上自生光，所悲高驾动，环佩出长廊。
梁刘瑗咏左右新婚诗曰：小使如初日，得妇类行云，琴声妾曾听，桃子婿经分，娥眉参意画，绣被共笼薰，偏增使君度，无趣遣相闻。
陈周弘正看新婚诗曰：莫愁年十五，来聘子都家，婿颜如美玉，妇色胜桃花，带啼疑暮雨，含笑似朝霞，暂却轻纨扇，倾城判不赊。
【赋】魏陈王曹植感婚赋曰：阳气动兮淑清，百卉郁兮含英，春风起兮萧条，蛰虫出兮悲鸣，顾有怀兮妖人，用搔首兮屏营，澄清台以荡志，状高轩而游情，悲良媒之不顾，惧欢媾之不成，慨仰首而叹息，风飘飖以动缨。
晋张华感婚赋曰：婚姻者，竞赴良时，虽葩英肯顾，乃作感婚赋曰：窈窕初茂，玉质始盛，容华外丰，心神内正，接轸连骑，隐隐习习，充街塞里，晖曜城邑，相丽姿之绰约兮，遥仿佛以感心，怨佳人之幽翳兮，恨检防之高深。
【箴】晋挚虞新婚箴曰：今在哲文，遭家不造，结发之丽，不同偕老，既纳新配，内芬外藻，厚味腊毒，大命将夭，色不可耽，命不可轻，君子是惮，敢告后生。
晋潘岳答新婚箴曰：女实存色，男实好德，德在正色，色在不惑，故新旧兼弘，义申理得，君子过虑，爱己明箴，防微测显，文丽旨深，敬纳嘉诲，敢酬德音。
晋王廙妇德箴曰：团团明月，魄满则缺，亭亭阳晖，曜过则逝，天地犹有盈亏，况华艳之浮孽，是以淑女鉴之，战战乾乾，相彼七出，顺此话言，惧兹屋漏，畏斯新垣，在昧无愧，幽不改虔。
【启】梁刘孝仪为王仪［全梁文六十一仪下有同字。］谢国姻启曰：即日，主书王静民宣敕，安告［全梁文作吉。］主降嫔臣第三息实，臣素里庸族，蓬衡贱品，事隔伊缗之礼，望绝下嫁之姬，而圣慈猥洽，皇姻曲建，荆布陋饰，已膺凡奖，负薪微胤，复降肃邕，频烦叨荷，内外荣抃。
【教】梁简文帝资遣孔焘二女教曰：夫思人生至卿，［句有讹。］事惟悼往，表闾式墓，义匪字孤，至如游殷之息，见抚张既，桥玄之子，受讬魏王，斯故美在令终，受兼身后，故无锡令孔焘，经术弘长，志履贞槩，游处积年，一朝长往，闻其在室二女，并未有行，可广访姻家，务求偶对。
◇谥《说文》曰：谥者，说行之迹也。
韦昭辩《释名》曰：古者诸侯薨，则天子论行以赐谥，唯王者无上，故於南郊称天以谥之，当春秋时，周室卑微，臣谥其父，故诸侯之谥，多不以实。
古史考曰：谥礼，待葬而谥，所以尊名也，其行善恶恶为谥，所以勉为善也。
《礼记》曰：已孤暴贵，不为父作谥。
又曰：公叔文子卒，其子请谥於君曰：日月有时，将葬矣，请所以易其名，君曰：昔者卫国凶饥，夫子为粥与国之饿者，是不亦惠乎，昔卫国有难，夫子以其死卫寡人，不亦贞乎，夫子听卫国之政，修其班制，社稷不辱，不亦文乎，谥夫子贞惠文子。
《大戴礼》曰：武王践阼曰：谥者行之迹也，是以大行受大名，小行受小名，行出乎己，名出乎人。
《左传》曰：无骇卒，羽父请谥与族，公问於众仲，众仲对曰：天子建德，因生以赐姓，胙之土而命之氏，诸侯以字，官有世功则有官族，邑亦如之，公命以字，为展氏。
《论语》曰：子夏问曰：孔文子何以谓之文也，子曰：敏而好学，不耻下问，是以谓之文也，［事具文部文质篇目。］
《春秋说题辞》曰：号者功之表，谥者行之迹，所以追劝成德，使尚务节。
《穆天子传》曰：为盛姬谥曰哀淑人。
《列女传》曰：鲁黔娄先生死，曾子与门人往吊焉，曰：何以为谥，其妻曰：以康为谥，昔者先生，君尝赐之粟二十锺，先生辞而不受，是其有馀富也，君尝欲授之国相，先生辞而弗为，是有馀贵也，求仁而得仁，求义而得义，其谥为康，不亦宜乎。
《汉书》曰：霍去病，元狩六年薨，上悼之，发属国玄甲军，陈自长安至茂陵，为冢象祁连山，谥之景桓侯，［谥法，仁义行刚曰景，辟土行远曰桓。］
又曰：贾山奏事曰：古者圣王作谥，三四十世尔，虽尧舜禹汤文武，累世广德，以为子孙基业，无过二三十世也，秦始皇帝曰：死而以谥法，是父子名号，有时相袭也，以一至万，则世世不相复也，故死而号曰始皇帝。
《五经通义》曰：谥者死后之称，累生时之行而谥之，生有善行，死有善谥，所以劝善戒恶也，谥之言列其所行，身虽死，名常存，故谓谥也。
《东观汉记》曰：吴汉爵位奉赐最尊重，然但治宅，不起巷第，恭俭如此，病薨，奏谥曰：有司议宜以为武昭，特赐谥曰忠侯。
张璠《汉记》曰：范丹，中平二年卒，三府各遣令史奔吊，累行论谥，佥曰宜为贞节先生，会葬二千馀人。
荀氏家传曰：荀爽对策曰：臣闻火生於木，故其德孝，汉之谥帝称孝者，其义取此也，故汉制，使天下皆诵孝经，选吏则举孝廉，以孝为务也。
《中兴书》曰：中宗即尊号也，时赐谥多由封爵，不考德行，王导曰：近代以来，唯爵得谥，武官牙门，有爵必谥，卿校常伯，无爵悉不赐谥，甚失制谥之本，今中兴肇建，勋德兼备，宜深体前训，使行以谥彰，中宗纳焉，自后公卿无爵而谥，自导始也。
【表】梁陆倕为张缵谢兄尚书谥靖子表曰：亡兄夙遘皇慈，早邀灵庆，立言著绩，未酬天宠，门衰祚寡，遽辞昌运，拊心摧恨，私怀罔极，日月告时，幽埏浸远，王人猥集，佳册光临，荣溢里庭，恩沉松槚。
【议】晋张华晋文王谥议曰：殊位盛礼，实隆明德，班爵崇宠，亦光茂勋，至於表名赠号，世考洪烈，冠声无穷者，莫尚於号谥也，论功高於禹稷，比德迈於伊周。
【书】齐虞义［按当作羲。］与萧令王仆射书，为袁彖求谥曰：袁侍中体高亮之宏姿，挺孤奇之逸操，孝友结於衡闾，忠正表於邦域，怀抱七经，该综百氏，清文丽目，几义穷神，言非义而不发，容导礼而后动，居贫无闷，事等安期，处显不惊，道均无叹，兄弟亲从，同居共财，怡怡雍穆，人所不间，顾与善无徵，报施徒语，岱山委岫，昆岳摧峰，四海搢绅，谁不掩泣，明公德冠时宗，道高物表，若得横议圣时，斟酌今古，采茂实於当年，褾芳流於千载，驰徽谥於山道，润贞气於泉门，岂非体国之至公，典谟之盛轨者哉。
◇吊
《左传》曰：齐侯遇杞梁之妻於郊，使吊之，辞曰：殖之有罪，何辱命焉，若免於罪，犹有先人之弊庐在，下妾不得与於郊吊，齐侯吊诸其室。
又曰：庄公十一年，宋大水，公使吊焉，曰：天作淫雨，害於粢盛，若之何不吊，对曰：孤实不敬，天降之灾，以为君忧，拜命之辱。
《礼记》曰：知生者吊，知死者伤，知生而不知死，吊而不伤，知死而不知生，伤而不吊，吊丧弗能赙，弗问其所欲。
又曰：五十无车者，不越疆而吊人，吊於人，是日不乐，妇人不越疆而吊人，行吊之日，不饮酒食肉焉，吊於葬者，必执引，若从及壙，皆执紼。
又曰：子夏丧其子而丧其明，曾子吊之曰：吾闻之曰：朋友丧明，则哭之。
《家语》曰：史鱼将卒，命其子曰：吾在朝，不能进蘧伯玉，退弥子瑕，是不能正君，不可以成礼，我死，汝其置尸牖下，灵公吊焉，怪而问之，其子以父言告，公曰：寡人过也，令殡於客位，进蘧伯玉，退弥子瑕，孔子曰：史鱼死而尸谏，可谓直乎，［事具人部讽篇。］
《庄子》曰：孔子围於陈蔡之间，七日不火食，太公任吊之曰：几死乎，曰：然，子恶死乎，曰：然，任曰：直木先伐，甘井先竭，子其意者，饰智以惊愚，修身以明行，昭昭乎如揭日月而行，故不免。
又曰：庄子妻死，惠子吊之，则方箕踞鼓盆而歌。
《淮南子》曰：北塞上之有憙道者，其马无故亡入胡中，人皆吊之，其父曰：此何讵不乃为福，居数月，其马将胡骏马而归，人皆贺之，其父曰：此何讵不乃为祸，家富马良，其子骑马，堕而拆髀，人皆吊之，其父曰：此何讵不乃为福，居一年，胡夷大出，丁壮者皆控弦而战，塞上之人死者十九，此独跂足，故子父相保，［事具战部马篇。］
《说苑》曰：孙叔敖为楚令尹，吏民皆贺，有一老父，衣粗衣冠，后吊曰：身贵而骄人者，民去之，位高擅权者，民恶之，禄厚而不知止者，患处之，孙叔敖再拜曰：敬受命，原闻馀教，父曰：位已高而身益卑，意益大而心益小，禄已厚而慎不敢取，言［《太平御览》五百六十一言字无。］君谨守此三者，足以治楚。
《汉书》曰：龚胜死，有老父来吊，其哭甚哀，既而曰：嗟乎，薰以香自烧，膏以明自销，龚生竟夭天年，非吾徒也，遂趍而出，莫知其谁。
虞翻别传曰：翻放弃南方，自恨疏斥，当长没海隅，生无可与语，死以青蝇为吊客，天下一人知己者，足以不恨，以典籍自慰。
挚虞决疑要注曰：礼，臣丧其父母，则赴於君，君吊之，汉太傅胡广丧母，天子使谒者，以中牢吊祭，具送葬，魏司空陈群丧母，使者吊祭如故事。又使黄门侍郎杜恕，奉诏慰问。
又曰：国家同姓王公妃主，发哀於东堂，凡使者监哀吊祭同姓者，素冠帻，白练深衣，器用皆素，吊祭异姓者，服色器用不变也。
又曰：古素冠锡衰为吊服，今以白袷深衣为服，深衣即单衣也，锡细麻疏也。
【赋】汉司马相如吊秦二世赋曰：登陂纮之长坂，入曾宫之嵯峨，临曲江之溰州，望南山之参差，岩岩深山，涳々通谷，豁乎娀〈谷阑〉，泊乎沟〈革反〉以永逝，注平皋之广衍，观众树之蓊薆，览竹林之榛榛，东驰土山，北偈石濑，弭节容与，历吊二世，持身不谨，亡国失势，信谗不寤，宗庙灭绝，呜呼掺行之不得，坟墓芜秽而不修，魂魄亡归而不食。
晋傅咸吊秦始皇赋曰：余治狱至长安，观乎阿房，而吊始皇曰：伤秦政之为暴，弃仁义以自亡，搦纸申辞，以吊始皇，有姬失统，命不于常，六国既平，奄有万方，政虐刑酷，如火之扬，致周章之百万，取发掘於项王，疲斯民乎宫墓，甚癸辛於夏商，未旋踵而为墟，屯獐麋乎庙堂，国既颠而莫扶，孰阻兵之为强。
【文】汉贾谊吊屈原文曰：鸾鸟伏窜，鸱枭翱翔，谓随夷溷兮，跖蹻为廉，莫耶为钝兮，铅刀为銛，腾驾罢牛骖蹇驴，骥垂两耳服盐车，所贵圣人之神德，远浊世而自藏，使骐麟可系而羁，岂云异夫犬羊。
后汉蔡邕吊屈原文曰：鸋窸轩翥，鸾凤挫翮，啄碎琬琰，宝其瓴甋，皇车奔而失辖，执辔忽而不顾，卒坏覆而不振，顾抱石其何补。
晋潘岳吊孟尝君文曰：人罔贵贱，士无真伪，延入如归，望宾若企，出掘秦机，入专齐政，右眄而嬴强，左顾而田竞，且以造化为水，天地为舟，乐则齐喜，哀则同忧，岂区区之国，而大邦是谋，琐琐之身，而名利是求，畏首畏尾，东奔而囚，志挠於木偶，命悬於狐裘。
晋陆机吊魏武帝文曰：夫以回天倒日之力，而不能振形骸之内，济世夷难之智，而受困魏阙之下，格乎上下者，藏於区区之木，光于四表者，翳乎蕞尔之土，雄心权於弱愤，壮图终於哀志，长筭屈於短日，远迹顿於促路，持姬女而指季豹以示四子曰：以累汝，因泣下，伤哉，曩以天下自任，今以爱子讬人。
又曰：吾婕妤伎人，皆著铜爵台上，施六尺床，下繐帐，朝脯设脯糒之属，月朝十五日，辄向帐作伎，汝等时时登铜雀台，望吾西陵墓田。又云，馀香可与诸夫人，诸舍中无为，学作履组卖也，吾历官所得绢，皆著藏中，吾馀衣裘，可别为一藏，不能者，兄弟可共分之，威先天而盖世，力荡海而拔山，厄奚险而弗济，敌何强而不残，违率土以靖寐，戢弥天之一棺，惜内顾之缠绵，恨未命之微详，纡家人於履组，尘清虑於馀香，结遗情之婉娈，何命促而意长，宣备物於虚器，发哀音於旧倡，矫戚容以赴节，掩零泪而荐觞，徵清丝而独奏，进脯糒而谁尝，悼繐帐之冥漠，怨西陵之茫茫，登雀台而群悲，眝美目其何望，览遗籍以慷恺，献兹文而凄伤。
又吊蔡邕文曰：彼洪川之方割，岂一等［本集作篑。］之所堙，故尼父之惠训，智必愚而后贤，谅知道之已妙，曷信道之未坚，忽甯子之保己，效苌叔之违天，冀澄河之远日，忘朝露之短年。
晋庾阐吊贾生文曰：飞荣洛汭，濯颖山东，质清浮磬，声若孤桐，琅琅其璞，岩岩其峰，信道居正，天下为公，方驾逸步，不以曲路期通，是以张高弦悲，声激柱落，清唱未和，而桑濮代作，昔皋陶謩虞，吕尚归昌，德协允符，乃应帝王，夷吾相桓，汉登萧张，草庐三顾，臭若兰芳，奈何摧景飚风，独丧厥明，悠悠大素，存亡一指，道来斯通，世往斯否，吾哀其生，未见其死，敢不敬吊，寄之渌水。
宋袁淑吊古文曰：贾谊发愤於湘江，长卿愁悉於园邑，彦真因文以悲出，伯喈衒史而求入，文举疏诞以殃速，德祖精密而祸及，夫然，不患思之贫，无若识之浅，士以伐能见斥，女以骄色贻遣，以往古为镜鉴，以未来为针艾，书余言於子绅，亦何劳乎蓍蔡。
◇冢墓
《礼记》曰：《曾子》曰：朋友之墓，有宿草而不哭焉。
又曰：赵文子与叔誉观九原，《文子》曰：死如可作，吾谁与归，叔誉曰：其阳处父乎，《文子》曰：其智不足称也，其臼犯乎，《文子》曰：其仁不足称也，我则随武子乎，利君不忘其身，谋身不遗其友。
《越绝书》曰：阖庐冢在昌门外，铜椁三重，洪池六尺，玉凫之流，扁诸之剑三千，干将鱼肠之剑在焉，十万人筑治之，［吴越春秋又载，事具山部。］
史记曰：樗里子卒，葬渭南章台之东，曰：后一百岁，当有天子之宫夹我墓，至汉兴，长乐宫在其东，未央在其西，武库正当其墓。
《汉书》曰：原涉自以先人坟墓俭约，非孝也，乃大治冢舍，周阁重门，初武帝时，京兆曹氏葬茂陵，民谓其道为京兆阡，涉墓［汉书九十二原涉传作慕。］之，乃买地开道，立署曰南阳阡，人不肯从，谓之原氏阡。
杨雄家谍曰：子云以天凤五年卒，葬安陵阪上，所厚沛郡桓君山，平陵如子礼，弟子钜鹿侯芭，共为治丧，诸公遣世子朝臣郎吏行事者会送，桓君山为敛赙，起祠茔，侯芭负土作坟，号曰玄冢。
《博物志》曰：汉滕公夏侯婴死，公卿送葬至东都门外，马不行，殕地悲鸣，得石椁，有铭曰：佳城郁郁，三千年见白日，吁嗟滕公居此室，乃葬之。
范晔《后汉书》曰：杨震为樊丰等所谮，饮酖卒，先葬十馀日，有大鸟，高丈馀，集震丧前，俯仰悲鸣，泪下霑地，葬毕乃飞去，於是立石鸟象於墓所。
《梁州记》曰：武侯垒东南，有定军山，入山十馀里，有诸葛武侯墓，锺会征蜀，至汉川，祭亮之庙，令军士不得於墓刍牧樵采，今松柏碑铭俨然。
盛弘之《荆州记》曰：冠军县东，有魏征南军司张詹墓，刻其碑背曰：白楸之棺，易朽之裳，铜铁不入，瓦器不藏，嗟矣后人，幸勿我伤，至元嘉六年，民饥，始被发，金银朱漆之器，雕刻烂然。
《荆州记》曰：郦县北三十里，有一墓，甚崇伟，前有石楼，高一丈五尺，上作石凤，将九子，相传云是姚家墓，不详其人。
《异苑》曰：魏武北征喻［《太平御览》五百五十九作蹹。］顿，升岭眺望，见一岗，不生百草，王粲曰：必是古冢，此人在世服生礜石，死而石生，势蒸出外，致卉草燋灭，即令凿看，果得墓，有礜石满茔。
皇览曰：苍颉冢在冯翊县衙［《太平御览》五百五十九作衙县。］此倒，利阳亭南，道旁坟高六尺，学书者皆祭之不绝。
蚩尤冢在东郡寿张县阚［《太平御览》五百五十九作阌。］乡城中，高七丈，民常十月祀之，有赤气出，如一匹绛，民为蚩尤旗。
伍辑之《从征记》曰：孔丛云，夫子墓方二里，诸弟子各以四方木来植之，今盘根犹存。
魏武令曰：故北中郎将卢植，名著海内，学为儒宗，士之楷模，国之植幹也，今亟遣丞相掾，除其坟墓，存其子孙，并致薄醊，以彰厥德。
《魏志》曰：陈思王薨，遣葬，初植登鱼山，临东河，喟然有叹焉之心，遂营为墓。
《吴志》曰：顾邵起家为豫章太守，下车祀先贤徐孺子墓，优待其后。
又曰：汉末，关中乱，有发前汉时宫人冢者，犹活，既出复如旧，郭后爱念之，常置左右，问当时宫内事，了了有次第。
王隐《晋书》曰：太康元年，汲县民盗发魏安釐王冢，得竹书漆字古书，有易卦，似连山归藏文，有春秋，似左传。
《搜神记》曰：宋大夫韩冯，取妻而美，康王夺之，俄而冯自杀，妻乃阴腐其衣，王与登台，遂自投台下，左右揽之，衣不中手，遗书於带曰：王利其生，不［法苑珠林三十六作妾。］利其死，原以尸骨赐冯而合葬乎，王怒弗听，使里人埋之，冢相望也，宿昔有交梓木生於二冢之端，旬日而大合抱，屈体相就，根交於下。又有鸳鸯鸟，雌雄各一，恒栖树上，交颈悲鸣，宋人哀之，遂号其木曰相思树。
《从征记》曰：刘表冢在高平郡，表之子琮，捣四方珍香数十斛，著棺中，苏合消疾之香，莫不毕备，永嘉中，郡人发其墓，表白如生，香闻数十里。
《世说》曰：戴公见林法师墓曰：德音未远，而拱木已积，冀神理绵绵，不与气运俱尽耳。
戴延之《西征记》曰：金乡焦氏山北数里，有汉司隶校尉曾峻冢，前有石祠，堂中四壁，皆青石隐起，自书契以来，忠臣孝子，孔子七十二人形象，皆刻石记之。
【诗】古墟墓诗曰：去者日已疏，生者日已亲，出郭门直视，但见丘与坟，古墓犁为田，松柏摧为薪，白杨多悲风，萧萧愁杀人，思还故里闾，欲归道无因。
宋孝武拜衡阳文王义季墓诗曰：昧旦凭行轼，濡露及山庭，投步矜履蹈，举目增凄清，轺路灭归轸，沦闼负重扃，深松朝已雾，幽燧晏未明，长杨敷晚素，宿草披初青，哀往起沉泉，追爱恸中情，竹帛凭年远，世范随伏倾。
宋谢灵运经庐陵王墓诗曰：晚日发云阳，落日次朱方，含凄汎广川，洒泪眺连岗，眷言怀君子，沉痛切衷肠，道消结愤懑，运开申悲凉，神期恒若存，德音初不忘，徂谢易永久，松柏森已行，一随往化灭，安用空名扬，举声泣已历，长叹不成章。
齐随郡王萧子隆经刘瓛墓下诗曰：升堂子不谬，问道余未穷，如何辞白日，千载隔音通，山门已一绝，长夜缅难终，初松切暮鸟，新杨摧晚风。
齐竟陵王萧子良同随王经刘先生墓诗曰：汉陵掩馆芜，晋殄洙风缺，五都声论空，三阿文义绝，兴礼迈前英，谈玄逾往哲，桓井忽以平，烟云从容裔，尔叹牛山悲，我悼惊川逝。
梁沈约经刘瓛墓诗曰：表闾钦逸轨，式墓礼贞魂，化涂终眇默，神理暧犹存，尘经未辍愰，高衡已委门，华阴无遗布，楚席有灵樽。
梁何逊行经孙氏陵诗曰：水龙忽东鹜，青盖乃西归，朅来易永久，年代暧微微，苔石疑文字，荆坟失是非，山湋空曙响，垄月自秋晖，银海终无浪，金凫会不飞，阒寂今如此，望望霑人衣。
陈阴铿行经古墓诗曰：偃松将古墓，年代理当深，表柱应堪烛，碑书欲有金。回坟由路毁，荒隧受田侵，霏霏野雾合，昏昏垄日沉，悬剑今何在，风扬空自吟。
【赋】后汉张衡冢赋曰：系以循隧，洽以沟渎，曲折相连，迤靡相属，弈弈将将，崇栋广宇，在冬不凉，在夏不暑，祭祝是居，神明是处。
晋陆机感丘赋曰：泛轻舟於西川，背京室而电飞，遵伊洛之抵渚，沿黄河之曲湄，睹墟墓於山梁，讬崇丘以自绥，见兆域之蔼蔼，罗魁封之垒垒，於是徘徊洛涯，弭节河干，伫眄留心，慨尔遗叹，仰终古以远念，穷万绪乎其端，伊人生之寄世，犹水草乎山河，应甄陶以岁改，顺通川而日过，尔乃申舟人以遂往，横大川而有恶，伤年命之倏忽，怨天步之不几，虽履信而思顺，曾何足以保兹，普天壤其弗免，宁吾人之所辞，原灵根之晚坠，指岁暮而为期。
晋傅咸遂登芒赋曰：左光禄大夫济北侯荀公，前丧元妃，及失令子，葬于西芒，有以感怀，而作斯赋，何天道之难忱，信厥命之靡常，匪彼生之不辰，亦夫人之多殃，惟济北之初载，夙遘旻而逢罹，兴瓜瓞之绵绵，飞英声以风驰，庶家道之克昌，永保祚於螽斯，愠无妄之为灾，怨上皇之有违，在德门之方隆，乃降厉於元妃，兰房阒其无主，众孤茕而莫依，孔临川以永叹，赵有感於九原，览登芒之哀赋，谅圣贤之同情。
【表】晋张士然请汤武诸孙置守冢人表［按文选三十八作为吴令谢询求为诸孙置守冢人表，此有讹脱。］曰：成汤革夏而封杞，武王入殷而建宋，西戎有即叙之民，京邑开吴蜀之馆，兴灭加乎万国，继绝接于百世，春雨润木，自叶落根，鸱鸮恤功，爱子及室，家有义勇之暮，［《文选》作基。］世传扶危之业，进为徇汉之臣，退为开吴之主，而蒸尝绝於三叶，园陵残於薪采。
【教】宋傅亮修复前汉诸陵教曰：夫信陵之坟，守卫无旷，展季之垄，樵苏有刑，彼匹夫怀道，列国陪隶，犹见礼异世，取贵邻邦，汉高拨乱反正，大造区宇，道拯横流，功高百代，盛德之烈，义在不泯。
又修楚元王墓教曰：夫褒贤崇德，千祀弥光，尊本敬始，义高自远，楚元王积仁基德，启蕃斯境，本枝胤祚，隆彼四方，遗芳馀烈，奋乎百世，而丘封翳然，坟茔莫翦，感远在彼，慨焉永怀，况瓜瓞攸兴，开元自本，可谓［《文选》三十六谓字无。］蠲复近墓五家，长给洒扫。
【文】宋谢惠连祭古冢文曰：东府掘巉一丈，得古冢，上无封域，明器之属，材瓦铜漆，有数十种，异形不可尽识，刻木为人，长三尺许，初开见，悉为人形，以物枨拨之，应手灰灭，水中有甘蔗节及李核瓜蒂，皆浮出，不甚烂坏，世代不可知也，既不知其名字，故假号曰冥漠君云尔，刍灵已毁，涂车既摧，蔗传馀节，瓜表遗犀，十仞斯建，百堵斯齐，墉不可转，巉不可回，黄肠既毁，便房已颓，修题兴念，抚榇增哀。
梁任孝恭祭杂坟文曰：惟尔冥然往代，求圆石而无名，邈矣遐年，讨方砖而不记，封树漂殄，谁别羽商之家，坟垄倾回，终迷庚癸之向，近创此伽蓝，寔须泥丸，命彼硕人，置兹屯邑，不谓纶绳所用，遂毁牛亭之基，锹锸所侵，爰伤马鬛之势，重使翠幕临风，佳城见日，昔灵沼枯骨，周王改以衣冠，广武横尸，汉主加其轊椟，辄勒彼山虞，覆颓隍於旧趾，命兹匠者，修反壤於故林，还蚁结之文。依似坊之势，幸得宜阳大道，无变无移，京兆长阡，勿回勿徙，庶幽魂游止，践昔径而不疑，涂车往还，瞻旧辙而犹在。
