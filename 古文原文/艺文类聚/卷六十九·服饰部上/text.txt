<strong>帐屏风幔簟荐席案几杖扇麈尾</strong>
◇帐
《史记》曰：沛公入秦宫，宫室帷帐，狗马重宝妇女以千数，意欲留居之，樊哙谏沛公出舍，沛公不听，张良谏，乃止。
又曰：项王军壁垓下，夜闻汉军四面楚歌，乃大惊曰：汉皆已得楚乎，夜饮帐中。
又曰：丞相公孙弘燕见，上或时不冠而见，上尝坐武帐中，汲黯前奏事，上不冠，望见黯，避帐中，使人可其奏事，其见敬礼如此。
《汉武故事》曰：西王母感上区区之诚，暮必神降，上乃盛施帷帐，烧兜沬香，香闻数百里。
又曰：上以琉璃珠玉，明月夜光，杂错天下珍宝为甲帐，其次为乙帐，甲以居神，乙以自居。
《汉书》曰：东方朔云，陛下诚能用臣朔之计，推甲乙之帐，［甲乙，帐名也，瓒曰：兴造乙(汉书六十五东方朔传注乙上有甲字。)之帐，落以随珠和璧，天子袭翠被，为(汉书注作凭。)玉几，而处其中。］燔之於四通之衢。
《三辅旧事》：秦时奢泰，渭水贯都，以象天河，横桥南渡，以象牵牛，后宫列女，万有馀人，妇人之气，上冲於天，缣帐绮帷，木衣綈绣，土被朱紫。
《东观汉记》曰：桓荣常寝病，太子朝夕遣中人问疾，赐以帷帐奴婢，曰：如有不讳，无忧家室也，后病愈，入复侍讲。
《汉旧仪》曰：祭天有绀幄帐。
《马融别传》曰：马融为儒，教养诸生，常有千数，善鼓琴，好吹笛，达生任性，不拘儒者之节，居宇器服，多存侈饰，常坐高堂，施绛纱帐，前授生徒，后列女乐，弟子以次相传，鲜有入其室者。
《益部耆旧传》曰：翟酺上事云，汉文帝连上书囊以为帐，恶闻纨素之声。
傅子曰：太祖武皇帝，恐嫁娶之僣上，公主適人，不过帛帐，从婢十人而已。
【诗】梁沈约咏帐诗曰：甲帐垂和壁，螭云张桂宫，随珠既吐曜，翠被复含风。
◇屏风
《京兆旧事》曰：杜陵萧彪，子伯文，为巴郡太守，以父老，归供养，父有客，常立屏风后，自应使命。
《东观汉记》曰：宋弘尝燕见，御坐新施屏风，画烈女，帝数顾视之，弘正容言曰：未见好德如好色者，上即为撤之，时上姊胡阳公主新寡，上与共论朝臣，微观其意，主曰：宋公威容德器，群臣莫及，上曰：方且图之，后弘见上，令主坐屏风后，因谓弘曰：谚言，贵易交，富易妻，人情乎，弘曰：臣闻贫贱之交不可忘，糟糠之妻不下堂，上顾谓主曰：事不谐矣。
谢承《后汉书》曰：郑弘，为太尉时，举弟五伦为司空，班次在下，每正朔朝见，弘曲躬自卑，上问知其故，遂听置云母屏风，分隔其间，由此为故事，［事具职官部。］
《三辅决录》曰：何敞为汝南太守，章帝南巡过郡，有雕镂屏风，为帝设之，命侍中黄香铭之曰：古典务农，彫镂伤民，忠在竭节，义在脩身。
《魏志》曰：太祖平柳城，班所获器物，特以素屏风素几赐毛玠，曰：君有古人之风，故赐君古人之服。
《吴录》曰：景帝时，纪亮为尚书令，子骘为中书令，每朝会，诏以御屏风隔其座焉。
又曰：曹不兴善画屏风，误落笔点素，因就以作蝇，权以为生蝇，举手弹之。
《语林》曰：满城武秋［《太平御览》七百零一作满奋字武秋，此有讹脱。］体羸恶风，侍坐晋武帝，屡顾看云母幌，武帝笑之，武云，北窗琉璃屏风，实密似疏，帝有难色。
【诗】周庾信咏屏风诗曰：昨夜鸟声春，惊啼动四邻，今朝梅树下，定有咏花人，流星浮酒泛，粟钿绕杯唇，何劳一片雨，唤作阳台神。
又曰：逍遥游桂苑，寂绝想桃源，狭石分花迳，长桥映水门，管声惊百鸟，人衣香一园，定知懽未足，横琴坐树根。
又曰：高阁千寻起，长廊四注连，歌声上扇月，舞影入闻弦，涧水绕窗外，山花即眼前，但顾［本集作原。］长欢乐，从今一百年。
又曰：捣衣明月下，静夜秋风飘，锦石平砧面，莲房接杵腰，急节迎秋韵，新声入手调，寒衣须及早，将寄霍嫖姚。
又曰：今朝好风日，园苑足芳菲，竹动蝉争散，莲摇鱼暂飞，面红新著酒，风晚细吹衣，跂石多时望，莲船始复归。
【赋】汉淮南王屏风赋曰：惟斯屏风，出自幽谷，根深枝茂，号曰乔木，孤性陋弱，畏金彊族，移根易土，委伏沟渎，飘飖危殆，靡安厝足，天启我心，遭遇微禄，中郎善治，收拾捐朴，大匠治之，彫刻削斫，等化器类，庇荫尊屋，赖蒙成济，其恩弘笃，不逢仁人，永为枯木。
【启】梁简文帝谢赉棋子屏风启曰：极班马之巧，兼曹史之虑，均天台之翠璧，杂水叶之嘉名，电母之窗，惭其丽色，琉璃之扇，愧其含影。
梁刘孝威谢敕赉画屏风启曰：昔纪亮所隔，唯珍云母，武秋所顾，上贵琉璃，岂若写帝台之基，拂昆山之碧，画巧吴笔，素逾魏赐，冯商莫能赋，李尤谁敢铭。
陈周弘正谢梁元帝赉春秋糊屏风启曰：昔琉璃见重，云母称珍，虽尽华丽，有伤真朴，岂若三体五例，对玩前史，一字褒贬，坐卧箴规，无复楚台之风，得同邹谷之暖。
【铭】后汉李尤屏风铭曰：舍则潜避，用则设张，立必端直，处必廉方，雍阏风雅，雾露是抗，奉上蔽下，不失其常。
【书】梁简文帝答萧子云上飞白书屏风书曰：得所送飞白书缣屏风十牒，冠六书而独美，超二篆而擅奇，乍写星区，时图鸟翅，非观触石，已觉云飞，岂待金珰，便睹蝉翼，间诸衣帛，前哲未巧，悬彼帐中，昔贤掩色。
◇幔
《六韬》曰：将冬不服裘，夏不操扇，天雨不张幔盖，名曰礼，将不知礼，无以知士卒寒暑也。
《东观汉记》曰：岑彭与吴汉围隗嚣，嚣壅谷水，以缣幔盛土，为堤灌城。
《军令》曰：战时，皆取舡上布幔布衣渍水中，积聚之，贼有炬火火箭，以掩灭之。
《蜀志》曰：张松劝刘璋绝曹公，交通先主，璋率步骑三万馀人，车乘帐幔，精光耀日，往就与会。
《秦记》曰：符永固以太常韦逞母宋，传其父业，得周官义旨，乃就来宋家〈匚文〉［明本作互，冯校本作〈匚文〉。］讲，书生百人，隔绛纱幔而受书焉。
《世说》曰：庾太尉亮，风仪伟长，时皆以为美，亮有大儿，年数岁，雅量之质，便自如此，温太真尝隐幔视［《太平御览》六百九十九作怛。］之，此儿神色恬然，乃徐跪曰：君侯何以为，论者乃谓不减亮。
【诗】齐王融咏幔诗曰：幸得与珠缀，幂历君之楹，月暎不辞卷，风来辄自轻，每聚金炉气，时驻玉琴声，但原致樽酒，兰棋当夜明。
◇簟
《说文》曰：簟，竹席也。
《释名》曰：簟［《太平御览》七百零八簟下有簟字。］也，布之覃然正平也。
《礼记》曰：夫不在，敛枕簟席，韣器而藏之。
又曰：莞簟之安，｛巩言｝秸之设也。
《方言》曰：簟，宋魏之间谓之笙，［今江东乃言笙也。］《毛诗》曰：下莞上簟，乃安斯寝。
《孙卿子》曰：轻暖平簟，而体不知其安。
《淮南子》曰：席之上，先萑簟，樽之上，先玄酒，先王贵之，先本而后用末也。
汉献帝传曰：尚书令王允奏曰：太史令王立，说孝经六隐事，能消却奸邪，常以良日，允与立入，为帝诵孝经一章，以丈二竹簟，画九宫其上，随日时而出入焉，及允被害，乃不复行也。
晋公卿礼秩曰：太宰何曾逊位，赐簟褥一具。
王隐《晋书》曰：车永为广州刺史，永子溢，多使工作象牙细簟，工患之，乃共举出永。
《东宫旧事》曰：太子纳妃，有乌韬赤花双文簟。
【启】梁刘孝仪谢始兴王赐花纨簟启曰：丽兼桃象，周洽昏明，便觉夏室已寒，冬裘可袭，虽九日煎沙，香粉犹弃，三旬沸海，团扇可捐。
【书】梁简文帝答定襄侯饷卧簟书曰：筠篁多品，筱簜杂名，校色比奇，独此为贵，自舍苍紫，似久暴於柯亭，乍舒黝素，若屡霑於湖水，三伏馀炎，九折成用，便可旅食南馆，高卧北窗。
又答南平嗣王饷舞簟书曰：濯龙之木，文罽饰坛，淮南之台，紫罗为荐，未若五离九折，出桃枝之翠笋，绮烂霞舒，制云母之修竹，南湘点泪，喻也未奇，东宫赤花，拟之非妙。
◇荐席
《释名》曰：荐，所以自荐藉也，席，释也，可卷可舒也。
《说文》曰：蒻，蒲子也，可为荐。
《六韬》曰：桀纣之时，妇女坐以文绮之席，衣以绫纨之衣。
《毛诗》曰：我心匪席，不可卷也。
《礼记》曰：群居五人，则长者必异席，夫为人子者，居不主奥，坐不中席。
又曰：奉席如桥衡，请席何乡，请衽何趾，席南乡北乡，以西方为上，东乡西乡，以南方为上，若非饮食之客，则布席，席间函丈，主人跪正席，客跪抚席而辞，客彻重席，主人固辞，客践席乃坐。
又曰：哀公命席，孔子曰：儒有席上之珍以待聘。
《大戴礼》曰：武王践阼，席前左端之铭曰：安乐必敬，前右端之铭曰：无行可悔，后左端之铭曰：民一反一侧，尔不可不志，后右端之铭曰：所鉴不远，视尔之所代。
《左传》曰：大路越席，昭其俭也。
又曰：臧文仲不仁者三，妾织蒲，［家人贩席，与民争利也。］
论语曰：席不正不坐，君赐食，必正席先尝之。
《家语》曰：明王之守也，则必折冲千里之外，其征也还师衽席之上，故曰内修七教而士不劳，外行三至而财不匮，此之谓明王之道。
《楚辞》曰：瑶席兮玉镇。
《吕氏春秋》曰：卫灵公天寒凿池，宛春谏曰：天寒起土，恐伤民，公曰：天寒乎，宛春曰：公衣狐裘，坐熊席，陬隅有灶，是以不寒，［事具寒部。］
曾子曰：不劳不费之为明，可得而闻乎。
孔子曰：昔者帝舜，左禹，右皋繇，不下席而天下治。
《晏子》曰：景公猎休，坐地而食，晏子后至，灭葭而坐，公不悦，子独席何也，对曰：臣闻介胄坐不席，狱讼不席，狱户不席，三者皆忧也，臣故不敢以忧侍坐，公曰：善，令人下席，曰：大夫皆席，寡人亦席。
子思曰：舜不降席而天下治，桀纣不降席而天下乱也。
《庄子》曰：申徒嘉，兀者也，与郑子产，同师合堂，同席而坐。
鲁连子曰：君所察者三，不可以不知，不知时与不时，譬犹春不耕也，不知行与不行，譬以方为轮也，不知宜与不宜，譬以锦缘荐也。
《韩子》曰：赵简子谓左右曰：车席泰美，夫冠虽恶，必戴之，履虽善，必履之，今车如此其大美也，吾将何以履之，且夫美而耗上，妨义之道。
又曰：孟懿伯相鲁，食不二味，坐不重席。
《史记》曰：陈平以弊席为门。
又曰：苏秦激张仪，令相秦，以马鞯席坐之。
又曰：任安与田仁，俱为卫将军舍人，居门下，卫将军从此两人过平阳公主家。令两人与骑奴同席而食，此二子拔刀裂断席，别坐，主家皆怪而恶之，莫敢问也。
《汉武故事》曰：帝斋於寻真台，设紫罗荐。
《东观汉记》曰：更始至长安，止前殿，郎吏以次侍，更始愧恧，俯刮席，与小常侍语。
又曰：王常与横野大将军位次，与诸将绝席。
又曰：黄香家素贫，躬执勤苦，尽心供养，暑则扇床枕，寒则自温席。
又曰：张禹为太傅尚书，邓太后以殇帝初育，欲令重臣居禁内，乃诏禹与三公绝席。
又曰：宣帝，［《太平御览》七百零九，作秉，此讹。］建武元年拜御史中丞，上特诏御史中丞与司隶校尉尚书令，会同并专席而坐，故京师号曰三独坐。
谢承《后汉书》曰：戴凭徵博士，诏公卿大会，群臣皆就席，凭独立，世祖问其意，对曰：博士说经，皆不如臣，而坐居臣上，是以不得就席，帝令与诸儒难说，帝善之，后正旦朝贺，令群臣说经，更相难诘，义有不通，辄夺其席以益通者，凭遂重坐五十馀席，故京师语曰：解经不穷戴侍中。
又曰：许敬，字鸿卿，其吏有诬君者，会於县令坐，敬拔刀断其席曰：敬不忍与恶人同席。
卢毓冀州论曰：常山为林，大陆为泽，蒹葭蒲苇，云母御席。
《汝南先贤传》曰：郑敬以蒹葭为席，常随杞柳之阴。
《杂记》曰：吴议郎张纯，诣镇南将军朱据，据曰：为赋一物，然后乃坐，纯赋曰：席为冬设，簟为夏施，揖让而坐，君子攸宜。
皇甫谧《高士传》曰：老莱子亲没，隐蒙山之阳，枝木为床，艾为席。
《世说》曰：管宁与华歆同席读书，有轩冕过门者，宁读书如故，歆废书出看，宁割席分坐，曰：子非吾友也。
《说苑》曰：孔子困於陈蔡之间，居环堵之内，坐三经之席。
【诗】齐谢朓咏席诗曰：本生朝夕池，落景照参差，河洲蔽杜若，幽渚夺江离，遇君时采撷，玉坐奉金卮，但原罗衣拂，无使素尘弥。
梁柳惲咏席诗曰：照日汀洲际，摇风渌潭侧，虽无独茧轻，幸有青袍色，罗袖少轻尘，象床多丽饰，原君夜阑饮，佳人时安息。
【铭】后汉李尤席铭曰：施席接宾，士无过贤，直时所有，何必羊豚。
◇案
《说文》曰：案，几属也。
《燕太子》曰：太子常与荆轲等案而食。
《史记》曰：汉七年，高祖过赵，赵王张敖，自持案进食，礼甚恭，高祖箕踞骂之。
《楚汉春秋》曰：项王使武涉说淮阴侯，信曰：臣事项王，位不过中郎，官不过执戟，乃去项归汉，汉王赐臣玉案之食，玉具之剑，臣背叛之，内愧於心。
《烈士传》曰：魏公子方食，有鸠飞入其案下，公子怪之，此有何急，来归无忌耶，使人於殿下视之，左右顾望，一鹞在屋上而飞。
《盐铁论》曰：良民文杯画案，婢妾衣纨履丝，匹庶粺饭肉食，所以乱治也。
《汉书》曰：万石君石奋，子孙为小吏，归谒，万石君必朝服见之，不名，子孙有过失，不诮让，为便坐，对案不食，然后诸子相责，因长老肉袒谢罪，改之乃许。
又曰：上欲封傅太后从弟商，郑崇谏，持诏案起，薄［汉书七十七郑崇传作傅。］太后大怒曰：何有为天子，反为一臣所制耶。
又曰：朱博为御史大夫，为人廉，不好酒色之宴，自微贱至富贵，食不重味，案上不过三杯。
《汉武故事》曰：武帝时，东郡献短人，长五寸，上疑其山精，常令案上行，东方朔问曰：巨灵，汝何以叛，阿母健不。
《东观汉记》曰：更始韩夫人，尤嗜酒，每侍饮，见常侍奏事，辄怒曰：帝方对我，正用此时持事来乎，起抵破书案。
又曰：尹敏与班彪相厚，每相与语，尝屏案不食。
又曰：梁鸿適吴，依大家皋伯通庑下，为人赁舂，妻为具食，不敢於鸿前仰视，举案齐眉，伯通异之曰：彼佣赁能使其妻敬之如此，非凡人也。
《神仙传》曰：茅君当受神灵之职，众宾皆至，忽然自有青缣帐，於屋下，数重白毡，金案玉杯，人皆饱醉。
《江表传》曰：曹公平荆州，仍欲伐吴，张昭等皆劝迎曹公，唯周瑜鲁肃谏拒之，孙权拔刀斫前奏案曰：诸将复有言迎北军者，与此案同。
【铭】梁简文帝书案铭曰：刻香镂彩，纤银卷足，照色黄金，回花青玉，漆华映紫，画制舒绿，性广知平，文雕非曲，厕质锦帷，承芳绮缛，敬客礼贤，恭思俨束，披古通今，察奸理俗，仁义可安，忠贞自烛，鉴矣勒铭，知微敬勖。
◇几
《庄子》曰：南郭子綦，隐几而坐，仰天而嘘，嗒焉似丧其偶，颜成子游，立侍乎前，曰：何居乎，形固可使如槁木，心固可使如死灰乎，今之隐几者，非昔之隐几也，［子綦昔隐几不然乎，今何故更然。］
《战国策》曰：郭隗谓燕昭王，隐几据杖，眄视相使，则厮役之人至。
《左传》曰：诸侯之师，久於偪阳，荀偃士匄，请於荀罃曰：水潦将降，惧不能归，请班师，智伯怒，［智伯，荀罃也。］投之以几，出於其间。
《汉书》曰：朱博迁琅邪太守，齐郡舒缓养名，博奋髯抵［抵音纸。］几曰：观齐儿欲以此为俗耶，乃召见诸曹史书佐及县太史，［汉书八十三朱博传作大吏。］选其可用者。
又曰：平帝诏太师孔光曰：圣人之后，先师之子，德行纯淑，道术通明，居四辅，辅导于帝，今年耆有疾，俊乂大臣，惟国之重，书曰：母遗耇老，国之将兴，尊师而重傅，其令太师，每朝十日一赐餐，赐太师灵寿杖，令为太师省坐置几，太师省中用杖。
《续汉书》曰：大将军何进，辟郑玄，玄以进辟权戚，不敢违意，不得已而诣之，进为设几杖，待之甚优，玄不受朝服，而以幅巾见，一宿逃去。
《九州春秋》曰：孔融为北海太守，为袁谭所攻，流矢雨集，矛戟内接，然融凭几安坐，读书论义自若也。
【诗】齐谢朓咏乌皮隐几诗曰：蟠木生附枝，刻削岂无施，取则龙文鼎，三趾献光仪，勿言素韦絜，白沙尚推移，曲躬奉微用，聊承终宴疲。
◇杖
《史记》曰：张骞曰：臣在大夏时，见邛竹杖蜀布，问曰：安得此，大夏国人曰：吾贾人往市之身毒国，身毒国在大夏东南，可数千里。
鲁连子曰：连却秦军，平原君欲封之，终不肯受，平原君乃置酒，酒酣起前，以千金为寿，先生笑曰：所贵天下之士者，为排患释难，解人之缔结，即是有取，商贾之事，连不忍也，遂杖策而去。
《吕氏春秋》曰：孔子之弟子，从远方来者，孔子荷杖而问之曰：子之父不有恙乎，抟杖而问之曰：子之母不有恙乎，置杖而问之曰：子之兄弟不有恙乎，杖步而陪之，问曰：子之妻子不有恙乎，故孔子六尺之杖，论贵贱之礼，辩亲疏之义。
《韩子》曰：周王下令，索曲杖，吏求之不得，使私求，得之，乃曰：吾知吏不事他事也，杖甚易得，而不能得，我令人求，不移日得之，岂谓忠哉。
【诗】梁到溉饷任新安班竹杖因赠诗曰：邛竹藉旧闻，灵寿资前识，复有冒霜筠，寄生桂潭侧，文彩既班烂，质性甚绸直，所以夭天真，为有乘危力，未尝以过投，屡经芸苗植。
梁任昉答到建安饷杖诗曰：故人有所赠，称以冒霜筠，定是湘妃泪，潜洒遂邻彬，扶危复防咽，事归薄暮人，劳君尚齿意，矜此杖乡辰，复资后生彦，候余方欠伸，献君千里笑，纾我百忧嚬，坐適虽有器，卧游苦无津，何由乘此竹，直见平生亲。
【赋】晋张翰杖赋曰：惟万物之品分，何利人之独贵，中神性之极妙，岂给口之至味，虽至味之御内，乃靡失乎身外，舍少壮之自然，假扶我之攸赖，良工登乎曾峦，妙匠鉴乎林阿，顾眄乎晞阳之条，投刃乎直理之柯，方圆適意，洪细可手，足畜蠋旦夕，欲与永久，仪制财於一寻，假饰存乎尾首，莹牙为其眉嵒，朗金为其觜距。
周庾信竹杖赋曰：桓宣武平荆州，外白有人称楚丘先生，来诣门下，桓公曰：名父之子，流离江汉，孤之责矣，及令引进，乃曰：噫子老矣，鹤发鸡皮，蓬头枥齿，乃是江汉英灵，荆衡杞梓，虽有闻於十室，幸无求於千里，寡人有铜环灵寿，银角桃枝，开木瓜而未落，养莲花而不萎，迎仙容於锦市，送游龙於葛陂，先生将以养老，将以扶危，先生笑而言曰：中国明於礼义，暗於知人，心之忧矣，唯我生民，虽复疏条劲柘，促节贞筠，枝端刻鸟，角首图麟，岂念相余有疾，将余此身，余此衰矣，虽然有以，非鬼非蜮，乃心忧矣，未见从心，先求顺耳，伯玉何嗟，丘明唯耻，别有九棘厖眉，三槐暮齿，孔光谢疾，袁逢致仕，明公此赠，或非乖理。
【颂】王粲灵寿杖颂曰：兹杖灵木，以介眉寿，奇幹贞正，不待矫輮，据贞斯直，杖之爰茂。
【赞】晋郭璞桃杖赞曰：丛薄幽薈，从风蔚猗，簟以宁寝，杖以扶危。
【铭】汉刘向杖铭曰：历危乘险，匪杖不行，年耆力竭，匪杖不彊，有杖不任，颠跌谁怨，有士不用，害何足言，都蔗虽甘，殆不可杖，佞人悦己，亦不可相，杖必取便，不必用味，士必任贤，何必取贵。
后汉李尤灵寿杖铭曰：亭亭奇幹，寔曰灵寿，甘泉润根，清露流茎，乃制为杖，扶危定倾，既凭其实，亦贵其名。
后汉冯衍杖铭曰：杖莫如信，行莫如仁，惠而无实，怨及尔身，赵武之珍，子罕之宝，二子之迹，盖近於道。
晋苏彦邛竹杖铭曰：安不忘危，任在所杖，秀矣云竹，劲直筱簜，节高质贞，霜雪弥亮，圆以应物，直以居当，妙巧无功，奇不待匠，君子是扶，逍遥神王。
晋殷允杖铭曰：二老晨征，匪杖不远，四皓降趾，匪杖不反，翼德扶耆，舍杖焉资，辅相天地，匪贤而谁，荃蕙虽秀，才非贞质，异端虽美，道无玄术，杖必不挠，无取苒弱，人贵一德，勿惑穿凿。
晋傅咸邛竹杖铭曰：嘉兹奇竹，质劲体直，立比高节，示世於式。
晋刘柔妻王氏灵寿杖铭曰：籊々鲜幹，秀彼崇氵急，下泽兰液，上莹芳霄，贞劲内固，鲜粲外昭，耀质灵薈，作珍华朝，杖之身安，越龄松乔。
梁简文帝锡杖铭曰：妙饰嘉光，游圣振灼，排空雾转，腾云凤跃，永异玉神，长逾金错。
◇扇
《春秋繁露》曰：美事召美类，恶事召恶类，类之相应而起也，如马鸣则马应之，故以龙致雨，以扇逐暑，军之所处，生以棘楚，美恶皆有从来也。
《淮南子》曰：夫夏日不披裘者，非爱之也，暖有馀於身也，冬日不用翣者，非简之也，清有馀於適也。
又曰：炎火凿池，披裘而扇，不能救也。
《语林》曰：庾廙为荆州都督，以毛扇上成帝，帝疑是故物，侍中刘劭曰：柏梁云构，工匠先居其下，管弦繁奏，夔牙先聆其音，廙之此扇，以好不以新。
《续晋阳秋》曰：谢安赏袁宏机对辩速，后宏出为东阳郡，时贤祖道治［世说新语言语篇注作冶。］亭，安起执宏手，顾就左右，取一扇授云，聊以赠行，宏应声答曰：辄当奉扬仁风，慰彼黎庶，合座称其率而当。
【诗】晋许询竹扇诗曰：良工眇芳林，妙思触物骋，蔑疑秋翼蝉，团取望舒景。
齐丘巨源咏七宝团扇诗曰：裁状白玉璧，缝似明月轮，表里镂七宝，中衔骇鸡珍，画作景山树，图为河洛神，生风长袖际，晞华红柳津，拂盼迎娇意，隐映含歌人。
梁简文帝赋得白羽扇诗曰：可怜白羽扇，却暑复来氛，终无顾庶子，谁为一挥军。
梁何逊咏扇诗曰：如珪信非玷，学月且为轮，摇风入素手，召曲掩丹唇。
梁庾肩吾赋得转歌扇诗曰：团纱映似月，蝉翼望如空，回持掩曲态，转作送声风。
梁高爽咏画扇诗曰：细丝本自轻，弱采何足眄，直为发红颜，谬成幄中扇，乍奉长门泣，时承柏梁宴，思妆开已掩，歌容隐而见，但画双黄鹄，莫作孤飞燕。
陈许倪咏破扇诗曰：蔽日无全影，摇风有半凉，不堪鄣巧笑，犹足动衣香。
汉班婕妤扇诗曰：新裂齐纨素，鲜絜如霜雪，裁成合欢扇，团团似明月，出入君怀袖，动摇微风发，常恐秋节至，凉梠夺炎热，弃捐箧笥中，恩情中道绝。
汉班固竹扇诗曰：供时有度量，异好有团方，来风堪避暑，静夜致清凉。
【赋】魏陈王曹植九华扇赋曰：昔吾先君常侍，得幸汉桓帝，帝赐尚方竹扇，不方不圆，其中结成文，名曰九华，其辞曰：有神区之名竹，生不周之高岑，对渌水之素波，背玄涧之重深，体虚畅以立幹，播翠叶以成秋，形五离而九折，蔑氂解而缕分，效虬龙之蜿蜒，法虹蜺之烟煴，因形致好，不常厥仪，方不应矩，圆不中规，随皓腕以徐转，发惠风之微寒，时气清以芳厉，纷飘动乎绮纨。
吴闵鸿羽扇赋曰：惟羽扇之攸兴，乃鸣鸿之嘉容，产九华之中泽，迈雍喈之天聪，表高义于太易，著诗人之雅章，赖兹翮以内飞，曜羽仪於外扬，于时祝融持运，朱明发晖，奔阳冲布，飞炎赫曦，同煴隆於云汉，咸惨毒於中怀，尔乃登爽垲，临甘泉，漱清流，荫玄云，运轻翮以容与，激清风於自然，披绡衽而入怀，飞罗缨之缤纷，众坐侃以怡怿，咸俯节以齐欢，感蕙风之荡怀，咏棘心之所欢，於是暑气云消，献酬乃设，停神静思，且以永日，妍羽详回，清风盈室，动静扬晖，嘉好越逸，翻翻弈弈，飞景曜日，同曒素於凝霜，岂振露之能匹。
晋张载扇赋曰：有翔云之素鸟，体自然之至絜，飘缟羽於清霄，拟妙姿於白雪，俯濯素於河汉，仰晞光於日月，双趾蹶而腾虚，六翮挥而风厉，於是傲世公子，俶傥踔跞，遗物独出，乐此天爵，飞蒲氏之修蟠，荣子余之纤缴，弋翔冥之鹍鸡，连王子之白鹤，裁轻翼以为扇，发清风於劲翮，若乃搜奇选妙，绝色寡双，皓质曒鲜，玄的点锋，修短虽异，而光彩齐同，故易称可以为仪，诗美肃肃之容，是以停之如栖鹄，挥之如惊鸿，飘缨蕤於轩幌，发晖曜於群龙，夫裂素制圆，剖竹为方，五明起於名都，九华兴於上京。
晋傅咸羽扇赋曰：吴人截鸟翼而摇风，既胜於方圆二扇，而中国莫有生意，灭吴之后，翕然贵之，其辞曰：凤皇于飞，翙翙其羽，况灵体以遐翔，匪六翮其焉举，感扇扬之兴风，宜收之以清暑，彼安众之云妙，差剖篾於毫缕，体荏苒以轻弱，侔缟素於齐鲁，此因资以为用，不假裁於规矩，虽靡饰於容好，亦差池而有序，上比列於南箕，下等美於箑甫。
又扇赋曰：天道行而不息，四节代以相寻，背青春之令月，践朱夏於斯今，热融融以太甚，孰赫赫之可任，汗珠陨以外流，气郁结而内沉，庶凯风之自南，竞清啸而启衿，怨微飘之不兴，恨乔木之无阴，摇轻扇之冉弱，手才动而〈忄尽〉心，心取〈忄尽〉於卷握，尚何希乎北林，下济亿兆，上宁侯王，是曰安众，清暑作凉，蒙贵幸於斯时，无日夜而有忘，谓洪恩之可固，终靡弊於君旁，火星忽以西流，悲风起乎金商，秋日凄凄，白露为霜，体敛然以思暖，御轻裘於温房，猥弃我其若遗，去玉手而潜藏，君背故而向新，非余身之无良，哀徒劳而靡报，独怀怨於一方。
晋陆机羽扇赋曰：昔楚襄王会於章台之上，山西与河右诸侯在焉，大夫宋玉唐勒侍，皆操白鹤之羽以为扇，诸侯掩麈尾而笑，襄王不悦，宋玉趋而进曰：敢问诸侯何笑，昔者武王玄览，造扇於前，而五明安众，世繁於后，各有讬於方圆，盖受则於箑甫，舍兹器而不用，顾奚取於鸟羽，宋玉曰：夫创始者恒朴，而饰终者必妍，是故烹饪起於热石，玉辂基於椎轮，安众方而气散，五明圆而风烦，未若兹羽之为丽，固体后而用鲜，於是镂巨兽之齿，裁奇木之幹，宪灵朴於造化，审贞则而妙观，诸侯曰：善，宋玉遂言曰：伊兹羽之骏敏，似南箕之启扉，垂皓曜之弈弈，含鲜风之微微，襄王仰而拊节，诸侯伏而引非，皆委扇於楚庭，执鸟羽而言归，属唐勒而为之乱曰：伊鲜禽之令羽，夫何翩翩与眇眇，反寒暑於一堂之末，回八风乎六翮之杪。
晋江逌扇赋曰：惟羽类之攸出，生东南之遐嵎，育庶族於云梦，散宗俦於具区，色非一采，或素或玄，肌平理畅，琼泽冰鲜，戢之则藏，奋之则举，舍之以寒，用之以暑，制舒疾於一掌，引长风乎焜衿，荡烦垢於体外，流妙气於中心。
梁昭明太子扇赋曰：匠人之巧制，女工之妙织，九折翠竹之枝，直截飞禽之翼，虽复草木燋枯，金沙销铄，火山炽，寒泉涸，能使凄兮似秋，隆暑斯却。
梁江淹扇上采画赋曰：临淄之稚女，宋郑之妙工，织素丽於日月，传画明於采虹，洛阳之伎极，江南之巧穷，故饰以赤野之玉，文以紫山之金，粉则南阳之铅泽，墨则上党之松心，玉琴兮珠徽，素女兮锦衣，促织兮始鸣，秋蛾兮初飞，识桂茎之就罢，知兰叶之行衰。
梁周兴白鹤羽扇赋曰：衔明珠以报德，访在阴而阳止，既来集於卫轩，亦倾舞於吴市，骈瑶剪雪，盈华写洁，通脊似介，点首如翳，萦吹动发，环凉入衣，凄兮若秋之暮，懔兮如雪之飞。
【颂】晋刘臻妻五时画扇颂曰：炎后飞轨，引曜丹逵，蕤宾应律，融精协曦，五象列位，品物以垂，兑降素兽，震升青螭，日月澄晖，仙童来仪，仰憩翠岩，俯映兰池，灵柯幽蔼，神卉参差，如山之寿，如松之猗，永锡难老，与时推移。
【赞】宋谢惠连白羽扇赞曰：唯兹白羽，体此皎絜，凉齐清风，素同白雪，挥之衿袖，以御炎热。
【铭】梁庾肩吾团扇铭曰：武王玄览，造扇於前，班生赡博，白绮仍传，裁筠比雾，裂素轻蝉，片月内掩，重规外圆，炎隆火正，石铄沙煎，清逾蘋末，莹等寒泉，思深难恃，爱极则迁，秋风飒至，箧笥长捐，勒铭华扇，敢荐夏筵。
梁简文帝纱扇铭曰。
发曜光
＼│／
风─┼─空
／│＼
霜照月
【启】齐王融谢竟陵王示扇启曰：窃以六翮风流，五明气重，若此圆绡，有兼玩实，轻逾雪羽，絜并霜文，子淑赏其如规，班姬俪之明月，岂直魏王九华，汉臣百绮，况复动制圣衷，垂言炯戒，载摹听皃，式范枢机。
◇麈尾
《世说》曰：康法畅造庾公，捉麈尾甚佳，公曰：麈尾过丽，何以得在，答曰：廉者不取，贪者不与，故得在耳。
【诗】梁宣帝咏麈尾诗曰：匣上生光影，豪际起风流，本持谈妙理，宁是用摧牛。
【铭】晋王导麈尾铭曰：道无常贵，所適惟理，勿谓质卑，御于君子，拂秽清暑，虚心以俟。
宋张悦玳瑁麈尾铭曰：移珍西岳，费藻南濆，凝华淡景，摇采争云，夷心似镜，色象斯分。
陈徐陵麈尾铭曰：爰有妙物，穷兹巧制，员上天形，平下地势，靡靡丝垂，绵绵缕细，入贡宜吴，出先陪楚，壁悬石拜，帐中王举，既落天花，亦通神语，用动舍默，出处随时，扬斯雅论，释此繁疑，拂静尘暑，引饰妙词，谁云质贱，左右宜之。
【启】梁湘东王谢东宫赐麈尾锦帔团扇等启曰：杨雄口讷，本贵谈端，田蚡貌寝，终於丽饰，始兴之扇，方斯非拟，邺中之锦，匹此为轻，方原弘此仁风，既动承华之气，服兹怀袖，复比文若之香。
