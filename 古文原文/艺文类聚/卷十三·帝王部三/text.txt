<strong>魏武帝魏文帝吴大帝晋武帝晋元帝晋成帝晋康帝晋穆帝晋简文帝晋孝武帝宋武帝宋孝武帝</strong>
◇魏武帝
《魏志》曰：太祖武皇帝，沛国谯人，讳操，字孟德，汉相曹参之后也，时曹腾为中常侍大长秋，养子嵩，嗣父，嵩官至太尉，太祖少机警，有权数，而任侠放荡，不治行业，故世人未之奇也，唯梁国乔玄南阳何颙，谓太祖曰：天下将乱，非命世之才，不能济也，能安之者，其在君乎，初，桓帝时，有黄星见於楚宋之分，辽东殷馗善天文，言后五十岁，当有真人起於梁沛之间，其锋不可当也，至是凡五十年，而公破袁绍，天下莫敌矣。
【诔】魏陈王曹植武帝诔曰：於惟我王，承运之衰，神武震发，群雄殄夷，拯民于下，登帝太微，德美旦奭，功越彭韦，九德光备，万国作师，寝疾不兴，圣体长归，华夏饮泪，黎庶含悲，神翳功显，身沉名飞，敢扬圣德，表之素旗，乃作诔曰：於穆我王，胄稷胤周，贤圣是绍，元懿允休，先侯佐汉，实惟平阳，功成绩著，德昭二皇，民以宁一，兴咏有章，我王承统，天姿时生，年在志学，谋过老成，奋臂旧邦，翻身上京，表与我王，兵交若神，张陈背誓，傲帝虐民，拥徒百万，虎视朔滨，我王赫怒，戎车列陈，武卒虓阚，如雷如震，攙抢北扫，举不浃辰，绍遂奔北，河朔是宾，振旅京室，帝嘉厥庸，乃位承相，总摄三公，光受上爵，临君魏邦，九锡昭备，大路火龙，玄监灵蔡，探幽洞微，下无伪情，奸不容非，敦俭尚古，不玩珠玉，以身先下，民以纯朴，圣性严毅，平修清一，唯善是嘉，靡疏靡昵，怒过雷霆，喜逾春日，万国肃虔，望风震栗，既总庶政，兼览儒林，躬著雅颂，被之瑟琴，茫茫四海，我王康之，微微汉嗣，我王匡之，群桀扇动，我王服之，喁喁黎庶，我王育之，光有天下，万国作君，虔奉本朝，德美周文，以宽克众，每征必举，四夷宾服，功逾圣武，翼帝王世，神武鹰扬，左钺右旄，威凌伊吕，年逾耳顺，体愉志肃，乾乾庶事，气过方叔，宜并南岳，君国无穷，如何不吊，祸锺圣躬，弃离臣子，背世长终，兆民号咷，仰愬上穹，既以约终，令节不衰，既即梓宫，躬御缀衣，玺不存身，唯紼是荷，明器无饰，陶素是嘉，既次西陵，幽闺启路，群臣奉迎，我王安厝，窈窈玄宇，三光不入，潜闼一扃，尊灵永蛰，圣上临穴，哀号靡及，群臣陪临，伫立以泣，去此昭昭，於彼冥冥，永弃兆民，下君百灵，千代万叶，曷时复形。
【策文】魏文帝为武帝策文曰：痛神曜之幽潜，哀鼎俎之虚置，舒皇德而咏思，遂腷臆以莅事，矧乃小子，夙遭不造，豭豭在疚，呜呼皇考，产我曷晚，弃我曷早，群臣子辅，夺我哀原，猥抑奔墓，俯就权变，卜葬既从，大隧既通，漫漫长夜，窈窈玄宫，有晦无明，曷有所穷，卤簿既整，三官骈罗，前驱建旗，方相执戈，弃此宫庭，陟彼山阿。
◇魏文帝
《魏志》曰：文皇帝讳丕，字子桓，武帝太子也，为五官中郎将，嗣丞相为魏太子，太祖崩，继位为丞相魏王，延康元年，受禅于汉为帝，初，帝自许昌南征，诸军兵并进，孙权临江拒守，帝幸广陵收［《太平御览》九十三作故。］城临江观兵，戎卒十馀万，旌旗数百里。
《江表传》曰：魏文帝出广陵，欲伐吴，临大江叹曰：吴据洪流，且多粮穀，魏虽武骑千队，无所用之，乃还。
《吴录》曰：魏文帝至广陵，临江观兵，见波涛汹涌，叹曰：此固天之所以隔北也，遂归。
【诔】魏陈王曹植文帝诔曰：天震地骇，崩山陨霜，阳精薄景，五纬错行，哀殊丧考，思慕过唐，擗踊郊野，仰愬穹苍，考诸先纪，寻之哲言，生若浮寄，德贵长传，朝闻夕逝，死志所存，皇虽殪没，天禄永延，何以述德，表之素旃，何以咏功，宣之管弦，乃作诔曰：元光幽昧，道究运迁，乾回历数，简圣授贤，乃眷大行，属以黎元，龙飞践祚，合契上玄，五行定纪，改号革年，明明赫赫，授命自天，风偃物化，德以礼宣，详惟圣质，岐嶷幼龄，研机六典，学不过庭，潜心无内，抗志高明，才秀藻朗，如玉如莹，听察无响，视睹未形，其刚如金，其劲如琼，如冰之洁，如砥之平，爵功无重，戮违无轻，心镜万机，鉴照下情，宅土之中，率民以渐，道义是图，弗营厥险，六合通同，齐契共检，导下以纯，民由朴俭，紼冕崇丽，衡紞惟新，尊肃礼容，瞻之若神，方牧妙举，钦於恤民，虎将荷节，镇彼四邻，朱旗所剿，九壤披震，畴克不若，孰敢不臣，悬旌海表，万里无尘，回回凯风，祁祁甘雨，稼惟岁丰，登我稷黍，家佩惠君，户蒙慈父，在位七载，九功仍举，将承太和，绝迹三五，宜作物师，长为神主，寿终金石，等筭东父，如何奄忽，摧身后土，俾我豭豭，靡瞻靡顾，嗟嗟皇穹，胡宁忍予，明鉴吉凶，体达存亡，深垂典制，申之嗣皇，圣上虔奉，是顺是将，乃启玄宇，基于首阳，拟迹穀林，追尧纂唐，合山同阪，不树不疆，涂车萏灵，珠玉靡藏，百神警侍，宾于幽堂，於是侯大隧之致功，陈元辰之叔祯，潜华体於梓宫，凭正殿以居灵，悼晏驾之既俟，感容车之速征，浮飞魂於轻霄，就黄墟以藏形，背三光之昭晢，归窀穸之冥冥，嗟一往之不返，痛閟闼之长扃。
【章】魏陈王曹植庆文帝受禅章曰：陛下以圣德龙飞，顺天革命，允答神符，诞作民主，乃祖先后，积德累仁，世济其美，以暨于先王，王勤恤民隐，劬劳戮力，以除其害，经营四方，不遑启处，是用隆兹福庆，光启于魏，陛下承统，缵戎前绪，克广德音，绥静内外，绍先周之旧迹，袭文武之懿德，保大定功，海内为一，岂不休哉。又庆文帝受禅上礼章曰：陛下以明圣之德，受天显命，良辰即祚，以临天下，洪化宣流，洋溢宇内，是以溥天率土，莫不承风欣庆，执贽奔走，奉贺阙下，况臣亲体至戚，怀欢踊跃。
【表】魏文帝让授禅表曰：臣闻尧禅重华，举其克谐之德，舜授文命，采其齐圣之美，犹下咨四岳，上观璇玑，今臣德非虞夏，行非二后，而承历数之诏，应选授之命，内自揆抚，无德以称，且许由疋夫，犹拒帝位，善卷布衣，而逆虞诏，臣虽鄙蔽，敢忘守节。
魏辛毗等劝进表曰：古先圣王，所以受天命而不辞者，诚急於答皇天之意，副四海之望，不得已也。
魏桓阶等劝进表曰：臣等以为天命不可稽，神器不可黩，昔周武中流有白鱼之应，不待济而大号以建，舜受禅大麓，桑阴未移，而已陟帝位，所以祗承天命者，若此之速也，故无固让之义，不以守节为贵，必信於神灵，而符合於天地也。
◇吴大帝
《吴志》曰：孙权，字仲谋，汉以孙策远修贡职，遣使者刘琬加锡命，琬语人曰：吾观孙氏兄弟，虽各才秀明达，然皆禄祚不终，唯中弟孝廉，形濬奇伟，骨体不恒，有大贵之表。又最寿，策薨，以事授权。
《江表传》曰：坚为下邳丞时，权生，方颐大口，目有精光，坚异之，以为贵象，及坚亡，策起事江东，权常随从，性度弘朗，仁而多断，好侠养士。
《吴历》曰：曹公出濡须，权数挑战，乃自乘舡，从濡口而入，公见舟舡器仗，徒伍整肃，喟然叹曰：生子当如孙权为，刘景升子，若纟屯犬耳。
吴志，孙权屈伸忍辱，任才尚计，有勾践之英奇，人之杰矣，故能自擅江表鼎峙之业，性嫌忌，果於杀戮，既於末年，弥以滋甚，至于谗说殄行，胤嗣废毙，岂所以贻厥孙谋，以燕翼子者哉，其后叶凌迟，遂致覆国，未必不由此也。
【诔】晋陆机吴大帝诔曰：我皇明明，固天寔生，体和二合，以察三精，濯晖育庆，怀详载荣，率性而和，因心则灵，厥灵伊何，克圣克仁，茂对四象，克配乾坤，齐明日月，考祥鬼神，诞自幼冲，叡哲宿照，甄化无形，探景绝曜，巍巍圣姿，文武既俊，有觉德徽，兆民欣顺，将熙景命，经营九围，登迹岱宗，班瑞旧圻，上玄匪惠，早零圣晖，神庐既考，史臣献贞，龙輴启殡，宵载紫庭，辰旒飞藻，凶旗举铭，崇华熠烁，翠盖繁缨，千乘结驷，万骑重营，箫鼓振响，和銮流声，动轸阊阖，永背承明，显步万官，幽驱百灵，随化太素，即宫杳冥，亿兆同慕，泣血如零。
◇晋武帝
王隐《晋书》曰：世祖武皇帝，文帝太子也，文帝初开晋国，立为世子，拜抚军大将军，嗣相国文帝崩，魏帝命上为相国晋王，十一月，受禅于魏，有献雉头裘者，上曰：异服奇伎，典制所禁也，宜於殿前烧裘，上与羊祜张华谋伐吴，朝士莫知也，潜乃筹量虚实，为战备，孙皓面缚舆榇降，有司奏，晋德隆茂，光被四表，吴会既平，六合为一，宜勒封岳，以彰圣德，诏曰：此盛德之事，所宜未议。
帝谱曰：世祖武皇帝，讳炎，字安世。
【诔】晋潘岳世祖武皇帝诔曰：粤若稽古帝皇，诞受休命，作我晋室，赫赫文皇，配天并日，大行龙飞，创制改物，沉恩汪濊，流泽洋溢，上齐七政，下绥万邦，四门穆穆，五典克从，惟清缉熙，於变时雍，爱尽事亲，教加百姓，于丧过哀，在祭馀敬，后蚕冕服，躬籍粢盛，六代毕奏，九功咸咏，行敦醇朴，思贯玄妙，莅政端位，临朝光曜，胄子入学，辟雍宗礼，国老恂恂，贵游济济，莫孝匪子，莫悌匪弟，化自外明，训法以礼，獷彼吴楚，称乱三代，世历五伪，年几百载，边垂虔刘，王化阻阂，羽檄星驰，钲鼓日戒，帝御群师，奉辞奋旅，腹心庭争，爪牙疑沮，天监独照，圣策乃举，朝服济江，止戈曜武，野无交兵，役不淹月，僣号归命，稽颡晋阙，邪界蛮流，傍纳百越，表闾旌善，德音爰发，虞人献箴，周书垂诰，酒惧其彝，兽戒其冒，于我大行，纵心所好，动不逾矩，性与道奥，厌厌酣饮，乐不辨颜，桓桓振旅，田无游盘，我德如风，民应如兰，靡不夙夜，无敢宴安，务农望岁，时或不稔，小心翼翼，恤民以甚，御坐不怡，撤膳振廪，西流垂精，南金仰施，咏言孝思，天经地义，问谁赞事，英彦髦士，问谁翼侍，博物君子，潜明神鉴，从众屈己，道济群生，为而不恃，先天弗违，后天降时，万物熙熙，怀而慕思，颙颙搢绅，不谋同辞，岩岩岱宗，想望翠旗，恭惟大行，功成不居，议寝封禅，心栖冲虚，策告不足，太平有馀，七十二君，方之蔑如，思乐天德，等寿嵩华，如何寝疾，背世登遐，迁幸梓宫，孤我邦家，龟筮既袭，吉日惟良。永指太极，宁神峻阳，群后擗踊，长诀辒辌，圣灵斯顾，岂伊不伤，家无远迩，邦靡小大，四海供职，同轨毕会，茫茫原野，亭亭素盖，缟辂解驾，白虎弭旆，龙輴即定，玄闼载扃，如天斯崩，如地斯倾，哀哀庶寮，豭豭自愍，彼苍者天，胡宁斯忍，圣君不返，我独旋轸。
【哀策文】晋张华武帝哀策文曰：感大飨之无亏，哀樽俎之虚设，叩龙輴以长叫，痛灵晖之潜逝，其辞曰：钦惟皇考，体道之真，德侔乾坤，齐曜三辰，应期登禅，协于天人，上虔郊祀，下惠兆民，宪章唐虞，允得其津，搜扬仄陋，故老是宾，百揆时序，盛业日新，恩从云翔，威犹霆震，江海静波，岷岳无尘，四夷率服，莫不来臣，肃慎奉贡，越裳效珍，化此弊俗，归之至淳，昔在上圣，咸享百年，哀哀皇考，用不是臻，遘厉弥侵，景命殒颠，舍此昭晢，即彼幽玄，仰瞻靡怙，廓若无天，终制尚俭，率由典度，华幕弗陈，器必陶素，不封不树，所在惟固，贻法来世，是则是慕，大隧既启，吉日将征，锺鼓雷震，白虎抗旌，龙螭骧首，良驷悲鸣，倡者振铎，挽夫齐声，背此崇殿，将適下庭，玄宫窈窕，修夜冥冥，光灯永戢，幽闼长扃，仰诉皇穹，零泪屏营，云谁能忍，寄之我情，结心坟陇，永凭圣灵。
【论】晋干宝晋武革命论曰：帝王之兴，必俟天命，苟或代谢，非人事也，文质异时，兴建不同，故古之有天下者，柏皇栗陆以前，为而不有，应而不求，执大象也，羲黄世及，以一民也，尧舜内禅，体文德也，汉魏外禅，顺大名也，汤武革命，应天人也，高光争伐，定功业也，各因其运，而天下随时，随时之义大矣哉，古者敬其事，则命以始，今帝王受命，而用其终，岂人事乎，其天意乎。
◇晋元帝
《晋中兴书》曰：中宗元皇帝，讳睿，字景文，世祖咸宁二年，生于洛阳，初诞有神光之异，一室尽明，所藉藁，如始刈，及长，白豪生日角之左，眼有精曜，唯侍中谯国嵇绍，少而异之，谓其友曰：琅琊王毛骨非常，殆非人臣之相，惠帝幸临漳，中宗从驾，是时中宗叔父东安王繇，为成都王颖所害，惧祸及，谋出奔，其夜月明，禁卫甚严，不能得去，有顷，天暴风雨晦暝，徼者四散，中宗间得脱，及迁镇建邺，以顾荣为军司马，礼接名豪，设官分职，隐恤士庶，百姓归心焉，初性好酒，王导深以为诫，乃命左右进觞，躬引覆之，自是不复饮也，愍帝为胡贼刘粲所没，中宗素服出次，举哀三日，於是百僚称上尊号，帝固让，百僚又固请，中宗慨然流涕曰：吾本琅琊王，诸贤见逼不已，乃呼私奴命驾，将反国，群臣不敢复逼，乃求依魏晋故事，为晋王，许之，愍帝崩于平阳，百僚更上尊号，是日即皇帝位。
《晋阳秋》曰：太安中，童谣曰：五马浮渡江，一马化为龙，永嘉大乱，王室沦覆，唯琅琊西阳汝南南顿彭城五王获济，至是中宗登祚，先是五铎见于晋陵，灵数玄感，若合符契。
【策文】晋郭璞元皇帝哀策文曰：永惟殿宇之廓寂，悲彝奠之莫歆，感鸾辂之晏驾，哀衮裘之委衿，痛圣躬之遐往，长沦景於太阴，乃作策曰：王之不极，百六作艰，鸮集琼林，鲸跃神渊，怀愍失据，海覆岳巅，蠢蠢六合，冈不倒悬，灵庆有底，见龙在田，谁其极哉，我后先天，大人承运，重明继作，抚征淮海，骏命再廓，仁风旁靡，神化潜铄，处冲思挹，居简行约，圣敬日迈，玄心逾漠，用物与能，总揽群略，林无滞才，山无遗错，恩靡不怀，化靡不被，茫茫海域，款塞慕义，万里同尘，冈匪王隶，熙熙遗黎，莫知其寄，括终宇宙，混同天地，曰功永年，曰德庆隆，奈何氛厉，奄集圣躬，大业未恢，皇龄未中，天憯其景，昆颓其崇，豭豭小子，藐藐孤冲，靡天何戴，靡地何凭，恍惚极慕，若存若终，蔑焉无闻，廓焉长寂，聆音靡晞，瞻颜失觌，穷号曷诉，叩心谁告，何悲之哀，何痛之酷，呜呼我皇，逢天之戚，呜呼哀哉，眇然升遐，即安玄室，煌煌火龙，赫赫朱韠，终焉永潜，曷其有出，明训长绝，小子何述，望阜增欷，临崩恸栗，哀兼陟方，痛过遏密，灵爽安之，反真复质，永合元漠，终始得一。
【令】晋元帝答刘琨等令曰：今方岳牧伯之任，股肱腹心之臣，万邦之内，九服之外，咸见翼戴，以隆天威，是用辞不获已，而居王位，寻览所陈，弘旨优远，孤方当匡复帝祚，岂可猥居极位，昔有夏克复，赖靡艾之勋，周宣中兴，由申邵之佐，二公镇御幽朔，忠以卫上，建功极难，实凭远略，夷难雪耻，於是乎在。
【表】晋刘琨劝进元帝表曰：否泰之运，古今迭有，宗子有明德，曷常不由多难以隆中兴，故獫狁残周，以启宣王，巨猾窃汉，乃发光武，陛下天授至德，聪明神武，劳谦恭己，卑以自牧，体伯禽经营之诚，行公旦吐握之事，上崇勤王之义，下垂庇民之量，收罗俊乂，任贤以能，绥爰陕东，化流无外，戎狄荒服，请事率职，重译纳贡，不远万里，功高德邵，遐迩归心，况陛下道迈大宗，勋莫与二，且以亲以贤，义实兼之，是以琨敢缘天文人事徵祥之应，昧死上事，以奉尊号，原陛下无常心，以群心为心，忘其身，以万物为公，则宗庙蒸尝，不替於今，逆虏逋寇，一讨而灭，无负於天下，无愧於七后矣。
又表曰：臣闻台宿在天，实承辰极，股肱虽卑，同体元首，臣负乘前朝，过充三吏，国之崇替，有与忧喜，臣闻德合两仪者，固以四海为公，智周万物者，不以一身为私，舜禹揖让，以陟帝位，汤武征伐，以济时难，彼四王者，遘会不同，登受有异，至夫外己存物，忧世遗躬，其致一也，期於爱民治国，应变合道，以为天下利而已矣，况宗庙是陛下之宗庙，百姓是大晋之百姓耶，陛下若忽七庙之重，距天人之心，绝而不继，困而不拯，则宗庙不歆其禋祀，群生无所措其手足矣，况臣班具臣之列，荷累世之恩，上怀国家之统，俯绝乌鸟之情者哉，昔伍员发怒，手挞平王之墓，灌夫慷慨，身搴吴濞之旗，皆能宣其臣节，摅其私忿，戮尸斩将，存亡冈恨，臣诚无若人之才，实有此人之愤，苟得上凭天威，展其微效，虽陨九泉，犹以明白。
又表曰：陛下之躬执谦光，允恭克让，俯从吏议，示总万机，布旷荡之诏，开自新之路，海隅渐惠，朔南暨声，有生之伦，咸被嘉庆，陛下量包宇宙，明侔三辰，灵祇稽应，华戎同戴，加以王室中微，邦基将绝，遗民元元，属命陛下，陛下以德则无所与让，言事固所负荷，诚宜遗小礼，存大务，援据图录，居正宸极，上副祖宗之心，下一兆庶之望，臣闻必也正名，前圣大之，春秋传曰：名以出信，名苟不正，则事有不从，信苟不立，则礼义或愆，乃载籍之明诫，开塞之所由也。
又表曰：臣闻天生蒸民，树之以君，所以对越天地，司牧黎元，圣帝明王，鉴其若此，知天地不可以无飨，故屈其身以奉之，知黎元不可以无主，故不得已而临之，社稷时难，则戚蕃定其倾，郊庙或替，则宗哲纂其祀，所以弘振遐风，式固万世，自元康已来，艰祸繁兴，永嘉之际，氛厉弥昏，宸极失御，登遐丑裔，国家之危，有若缀旒，天不悔祸，大灾荐臻，国未亡难，寇害寻兴，逆胡刘曜，纵逸西都，主上幽劫，复沉虏庭，神器流离，再辱荒逆，臣每览史籍，观之前载，厄运之极，古今未有，在食土之毛，含气之类，莫不叩心绝气，行号巷哭，况臣荷宠二世，位厕鼎司，承问震惶，精爽飞越，臣闻昏明迭用，否泰相济，天命无改，历数有归，或多难以固邦国，或隐忧以启圣明，是以齐有无知之祸，而小白为五伯之长，晋有骊姬之难，而重耳以主诸侯，陛下玄德通於神明，圣姿合於两仪，应命世之期，绍千载之运，符瑞之表，天人有徵，中兴之肇，图谶垂典，自京畿殒丧，九服崩离，陛下抚宁江左，奄有旧吴，柔服以德，伐叛以刑，抗明威以慑不类，杖大顺以肃宇内，纯化既敷，则率土宅心，义风既畅，则遐方企踵，昔少康之隆，夏训以为美谈，宣王之兴，周诗以为休咏，况茂勋格于皇天，清晖光于四海，苍生颙颙，莫不欣戴，声教所加，原为臣妾者哉，且宣皇之胤，唯有陛下，亿兆攸归，曾无与二，天祚大晋，必将有主，主晋祀者，非陛下而谁，是以迩无异言，远无异望，讴歌者无不吟咏徽猷，狱讼者无不思于圣德，天地之际既交，华裔之情允合，一角之兽，连理之木，以为休徵者，盖有百数，冠带之伦，要荒之众，不谋而同辞者，动以万计，是以臣等敢考天地之心，因函夏之趣，昧死上尊号，原陛下存舜禹至公之情，狭巢由矫抗之节，以社稷为务，不以小行为先，以黔首为忧，不以克让为事，上以慰宗庙乃顾之怀，下以释普天顿首之望，臣闻尊位不可久虚，万机不可久旷，虚之一日，则尊位以殆，旷之浃辰，则万机以乱，陛下虽欲逡巡，其若宗庙何，其若百姓何。
◇晋成帝
《晋中兴书》曰：显宗成皇帝，讳衍，字世根，肃祖长子也，即位后，苏峻及祖约，阻兵作逆，诏庾亮卞壸距之，战于青谿，壸等败绩，壸死之，亮奔江州，共陶偘温峤，率众下讨峻，临阵斩之。
【策文】晋成帝哀策文［阙撰人姓名。］曰：宸极寥廓，圣灵遐之，哀备物之虚在，痛永往之无期，乃命史官，述德寄辞，其辞曰：五德代兴，素灵启曜，离光叠晖，三辰重照，明明我皇，含贞挺妙，玄秀夙达，履德冈违，凤栖遐邈，神宇凝夷，文明外润，仁简内绥，举无遗中，鉴无幽微，韵隆汾阳，道侔垂拱，静恭清穆，冥功日用，亹亹神轨，固天攸纵，爰在阳九，皇纲中替，奸竖肆逆，牢罗失卫，升降艰难，协应神契，灵祚既保，显扬天命，雰雾朝晞，两仪开镜，训谘阿衡，虚己纳正，九功潜流，七德将表，方振宏罗，棱威电扫，芟荡神衢，一我王道，昊天不吊，降兹大悔，天倾其仪，地覆其载，大业未究，神爽迁背，哀贯三灵，痛流万代，爰初不豫，大渐在躬，启手归全，神气夷冲，凝哉达识，体正履终，衮龙既袭，玉容斯幽，澄醪虚设，觞爵靡酬，坟牍莫启，圣迹谁修，冥冥我皇，神焉何游，抚膺遐叫，迸涕交流，三筮告期，将归陵墟，陛殒羽翼，庭纳龙舆，玉轮动运，锡鸾鸣衢，铭旆徘徊，六骥踟蹰，轻云荫轨，流风翼车，哀哀同轨，嗺々輓夫，长号永慕，泣涕涟洳，大块独运，终归其始，我后永往，宁神千祀，悠悠上天，豭豭惟己，眇然靡凭，廓焉无恃，目范令仪，徽音在耳。
◇晋康帝
《晋中兴书》曰：康皇帝，讳岳，字世同，成皇帝崩，上即位，忧哀不忍言政，一委中书监庾冰。
【策文】晋康帝哀策文［阙撰人姓名。］曰：感广厦之空寂，悲俎奠之虚陈，痛皇神之邈远，哀灵景之长泯，仰瞻宸极，俯凭鸾轩，五情摧裂，号恸烦冤，遂命国史，述德铭勋，事以言显，功以名存，其辞曰：招拒降灵，笃生我皇，歧嶷妙哲，幼有珪璋，含真发曜，兰风载芳，厥初肇建，宗国是胤，祗承师友，执心淑慎，徽猷恺悌，金质玉润，固天所启，应兹灵运，入继皇祚，龙腾凤迅，因假任物，惟精委顺，穆穆我皇，风流凝广，聪鉴遐照，思心内朗，应变无方，从善如响，矩仪可虑，法物可象，覆焘群生，靡物不养，如何一旦，神游灵爽，仰攀擗踊，触物咸想，卜吉有期，将即玄冥，太常既建，千乘列庭，皓皓舆服，翩翩素旌，笳箫寥咧，輓夫齐声，六骥踌躇，萧萧悲鸣，是用增哀，雨泣霑缨，痛贯五内，哀切三情，道隆名贵，德享弥光，灼灼皇猷，终然允臧，垂美兆祀，芳风休扬。
◇晋穆帝
《晋中兴书》曰：孝宗穆皇帝，讳聃，字彭子，康帝子也，崩时年十九。
【策文】晋穆帝哀策文［阙撰人姓名。］曰：钦明文思，允恭克让，忽若布衣，忘其矜尚，体有示无，德充神王，冕旒两楹，委政元辅，内倚公旦，外仗尚父，郁哉惟文，赫斯惟武，西廓岷河，北清伊渚，园陵聿修，旧京式叙，方振长慧，风扫天宇，休牛归马，卷旗卧鼓，俾我蒸民，击壤容与，昊天不吊，奄背率土，哀同遏密，痛方创钜，日月不居，神道之幽，三辰吉良，五谋同休，祖载华庭，晏驾崇丘，俯执馈奠，仰攀龙辀，岌岌黼翣，飘飘素斿，感想平昔，人怀崩抽，号声如震，洒涕成流。
◇晋简文帝
《晋中兴书》曰：太宗简文帝，讳昱，字道方，中宗少子也。
《晋阳秋》曰：桓温始以雄盛入辅，系以废立，帝虽登祚，内不自安，初，荧惑入太微，寻废海西公，至是荧惑犹在太微，帝恶之，谓郄超曰：命之修短，大所不计，故无复往日事耶，超云，大司马温，方内固社稷，外布经略，非常之事，臣以百口保之，超假还东，帝谓之曰：致意尊公，家国之事，遂至於此，由吾不能以道匡树，思患豫防，媿叹之深，言何能喻。又诵庾阐诗云，士痛朝危，臣哀主辱，泣下沾衣，涟如相续。
《续晋阳秋》曰：帝弱而惠异，中宗深器焉，及长，美风姿，好清言，举心端详，器服简素，与刘惔王蒙等为布衣之游。
【策文】晋简文帝哀策文［阙撰人姓名。］曰：同轨毕至，内外成列，素旗宿悬，辒辌首辙，执祖行於前殿，奉灵舆而迁逝，悲神宇之长违，痛圣仪之幽翳，攀龙輴以孺慕，抚素膺以泣血，爰命史臣，叙述圣德，扬徽音於飞旌，写哀心于翰墨，乃作策曰：淳曜发晖，皇历攸应，圣祖启运，哲王遐承，蒸哉元后，光我中兴，天基徙构，朝阳再升，皇矣圣考，合一履中，道心玄玄，文明内融，湛湛神仪，穆穆灵风，望之凝秀，即之深冲，爰在初龄，至性自然，水镜一世，堂室重玄，愔愔素庭，翳若丘园，遂阿王室，婉迹经纶，时有汙隆，道无屈伸，如彼平流，泯矣其津，大过之时，皇德不竞，天人革心，讴歌徒咏，时惟伊霍，辅运以政，钦若昊天，祗此明命，龙飞九五，飨兹万国，居宗举契，允恭玄默，绸缪哲辅，虚己仗德，天明方曜，离晖翳朗，玄化谁陶，苍生曷仰，四运忽其遥迈，日月飘以飞沉，将宁神於玄宇，迁玉辂於中林，背华殿之昭晢，即幽隧之重深，奉神榇以永诀，邈终天而莫寻，神恍惚其若寄，泣横坠以流襟。
◇晋孝武帝
《晋中兴书》曰：烈宗孝武皇帝，讳昌明，中宗第三子也。
【策文】晋王珣孝武帝哀策曰：同轨毕至，百司胥亚，法物夕陈，辒辌夙驾，亲执馈奠，长号永夜，惧鼓刻之遄尽，哀良辰之莫借，悲宫宇之寥廓，痛圣仪之幽化，夫至德无名，固理绝称喟，然祝史陈辞，亦臣子所贵，寄穷情於翰墨，庶遗尘之仿佛，其辞曰：惟皇作极，五德迭胤，康实复夏，武亦隆晋，亹亹太宗，希夷其韵，镜之者玄，抚之者顺，於穆皇考，嗣徽绝轨，前圣后哲，契合一揆，心去其伐，行遗其美，废华任诚，舍筌存旨，惟深通志，群方咸秩，惟几成务，能事斯毕，未若我皇，至则不疾，恢恢天网，疏而莫失，居有以虚，宰多以少，简则可从，易则不扰，信及豚鱼，泽被亿兆，湛然司契，坐一八表，园陵既卫，威灵赫赫，子来既构，寝庙弈弈，武曰止戈，戎不极役，文教聿脩，有耻且格，迹有远迩，感无高深，道之所被，改色革音，皓兽驯苑，素羽栖林，殊柯通理，异蒂同根，方融玄液，陶铸斯民，云韶候奏，比屋思淳，积祐莫应，天罚奄臻，太山颓构，洪渎竭津，何殃之甚，何酷之殷，自罹旻凶，二气代变，霜繁广除，风回高殿，帷幕空张，肴俎虚荐，极听无闻，详视冈见，人神道殊，吉凶有礼，龟筮参谋，埏隧告启，史臣考吉，警者在陛，攀援忪忪，惟兄及弟，龙舆肃以引迈，前騼纷以抗旒，城阙俨以整列，驰道亘以通脩，感平昔之所幸，岂斯路之复由，輓哀唱以翼衡，驷悲鸣而顾辀，违华宇之晰晰，即永夜之悠悠，奉灵榇而长诀，缅终天而莫收，诉穹苍以叫踊，洞五内其若抽，傥性命之可赎，甘人百於山丘，茫茫大运，靡始不终，哲王遗世，贵在道融，昭哉我皇，万代流风，良史式述，德音永隆。
◇宋武帝
徐爰《宋书》曰：武皇帝，彭城县绥兴里人，夜生有神光之异，室内尽明，是夕，甘露降于墓树，少尝游下邳，遇一沙门于逆旅舍，沙门言及中原多故，因云江表寻复丧乱，能拯之者，其唯君乎，其意甚切至，初高祖患手创，积年未瘳，沙门因出怀中黄散一裹留之，沙门既去，高祖追而望之，倏忽不见，以散治创，一傅而愈，馀散宝录之，每被金创，辄用有验，高祖举目瞻睐，常见二龙在焉，始尚微小，及贵，龙形渐长，光色转明，左右侍者，亦数见徵异，晋陵人韦薮，少以占相为事，其言多验，尝相高祖曰：君当位至方伯，久之又曰：君相转进，贵不可言，唯原富贵无相忘，高祖北征，至洛阳，常有紫云见於军上。
沈约《宋书》曰：帝讳裕，字德舆，小字寄奴，初为冠军孙［宋书武帝纪孙下有无终二字。］司马，桓玄篡帝位，迁天子於浔阳，桓修入朝，高祖从至京邑，玄见高祖，语司徒王谧曰：昨见刘裕，风骨不恒，盖人杰也，上清简寡欲，严整有法度，未尝视珠玉舆马之饰，后庭无丝竹之音，宁州尝献琥珀枕，光色甚丽，将北征，以琥珀治金创，上大悦，命捣碎，分赋诸将，平关中，得姚兴从女，有盛宠，以之废事，谢晦谏，即时遣出，宋台建，有司奏东西堂施局脚床，银涂钉，上不许，使用直脚，钉用铁，孝武帝大明中，坏上所居阴室，其处起玉烛殿，与群臣观之，床头有土障壁，上挂葛灯笼麻蝇拂，侍中袁顗，盛称上俭素之德，故能光有天下，克成大业者焉。
【诔】宋谢灵运武帝诔曰：九有同悲，四海等哀，矧伊下臣，思恋徘徊，敢遵前典，式述圣徽，乃作诔曰：舜潜历岩，高晦泗渚，龙德而隐，风积乃举，皇之遁世，屯难方阻，眷此区寰，闵尔沦胥，太元之季，权戚携薄，隆安之初，主相蒙弱，岳牧纠虔，朝庭纷错，妖横乘隙，蛟喷鲸跃，既扰奥区，遂斥帝廛，乱离斯瘼，不后不先，寔赖明哲，授手康旃，纪度回薄，馀分成闰，旧晋中微，伪楚籍衅，蹑彼潜机，整此英阵，推亡必朽，固存斯振，卢循负险，肆慝遐岭，殄我江豫，迫我台省，民既摇荡，国将迁鼎，乘驺归辕，式固皇境，弘危济险，弭难释殆，虎骑鹜隰，舟师涨海，倾穴寻窠，穷幽测昧，昔去洛汭，息肩江沚，世更十君，年逾百祀，国绝兴复，家成桑梓，荒默莫恤，颓国谁耻，夏典载禹，九道是行，商诰述汤，兼攻是并，勤彼周流，协此经营，杖钺伐鼓，赫赫明明，乃敕众师，竟执戎昭，诲以三略，惠以六弢，云撤周京，席卷秦郊，复礼前茔，雪愧旧朝，既清西关，将旋东道，中憩徐豫，兼应燕赵，业盛曩代，惠侔大造，泽及四海，功格八表，悠悠声教，绵绵川陆，北献毡裘，南贡金竹，髽首冠弁，穿匈敛服，寒穴欣日，巢栖玩屋，匪惟遐谭，灵物偕就，孰是人事，自天所祐，甘露芝草，祥云瑞宿，嘉禾连木，素鸟皓兽，昔之所感，讴颂同音，今之所应，幽显一心，宋充虞德，晋犹唐钦，曰总八纮，于兹三龄四维开张，九流昭明，敦俭务素，钦贤爱萌，制规作训，阐校修经，礼乐已甄，云雨未弘，将陟井陉，薄扫白登，北朔渴望，飞旌衡輣，东岱灵迟，玉牒金縢，天地不仁，苍生寡福，已荷一遇，弃我何速，梁颠太颓，甘殒以赎，同轨毕至，率土咸哀，殊方均服，栾栾素縗，洒泪成雨，响叫如雷，史臣考卜，高山开基，贞龟无远，迁灵有期，嗣皇擗摽，群后崩悲，孰云不戚，痛百在兹，惟祖之夕，流火始变，秋月未永，飞漏急箭，鸣箫哀噭，金觞虚奠，列驾长隧，发辇华殿，华殿既谢，长隧是幸，双盖踌蹰，六闲引领，攀援容貌，眷恋俄顷，哀哀百僚，长辞含鲠，奉教百朝，执鞭王始，从履五牧，年历十祀，天光下济，谬蒙眷齿，愧微刀笔，颇预游止，垂幕侍讲，接筵餐理，脩曙朗夕，登台泛沼，匪月匪日，无晏无早，如何一旦，缅邈穹昊，徽容未远，圣灵超然，收泪即路，含戚何言，风霜萧瑟，山海苍茫，地苦情矜，节速心伤，孰是幽哀，实恋我皇，情思如环，萱苏岂忘。
【议】宋颜延之武帝谥议曰：以为圣哲同风，功美殊称，盖出乎道者无方，故刑于物者不一，伏惟道塞人神，信通期运，爱敬所禀，因心则远，英粹之照，正性自天，体苞潜跃，虑周卷舒，龙德在阴，虽艰贞而不闷，因时而惕，故有来其必亨，在晋之季，皇涂荐阻，攙抢干纪，璇玑失驭，天鉴灵武，民属圣明，不假十室之资，不籍百乘之赋，首义驰风，一鼓静乱，涤除太阶，消殒薄蚀，斯亮登庸之基，经纶之始者也，内难虽弭，外图未辑，河华海岱，负固相望，荆濮燕亳，侯服交侵，眷言帝畿，思康王路，戎不称驾，遗珉即序，斥候之所末羁，亭徼之所不译，莫不饰诚请罪，款塞来宾，故能洒扫中岳，致庙九山，神道会昌，宝命既集，损之而益，后身愈先，既而仪形帝载，揖让天历，改玉乎文祖，班瑞于神宗，贯革寝机，文武搢笏，故辰居两楹，坐一八表，国训成均之学，家沾抚辜之仁，大美配天，必终之以俭德，道固万叶，犹申之以话言，允所谓教思无穷，树之长世，取高上代，顾邈前王矣。
◇宋孝武帝
沈约《宋书》曰：帝讳骏，字休龙，小字道民，文帝第三子也，元凶杀逆，举义兵，克定京邑，乃践帝位，年三十五，崩，在位八年。
【策文】宋谢庄孝武帝哀策文曰：应门洞望，驰道南除，菆涂已撤，郁鬯将虚，哀子嗣皇帝，擗摽池綍，周遑旌轸，攀七纬之崩沦，恸三灵之徂尽，百神慕而行云沉，万国哀而素霜霣，衣冠缅邈，弓剑不追，敢缉讴颂，仿佛希夷，其辞曰：枢电皇根，月瑶国绪，胤裔丹陵，蝉联华渚，二后在天，大行纂武，克睿克圣，重规袭矩，昭昭金式，明明玉温，望云其远，就日其尊，雨零露湛，冬暖春暄，声芳纳麓，道昭宾门，上德无称，至功不器，怊怅四始，优游六位，缀响兰深，缉言琼秘，悠哉梁践，眇焉汾肆，敬业开宇，离经作翰，鸿起荆河，鸾游楚汉，泗滨霑明，江区承奂，陕左清郊，棠阴虚馆，地维不纽，乾纲弛机，羲庭薄蚀，紫路流飞，泣血泒涘，顾瞻川沂，孝贯枢极，义震寰围，誓钺皇郊，诏师牧甸，七景缔华，五云卷煽，雪怨园邑，扫耻瀛县，启圣宸居，集宝龙见，王室多故，国步方蹇，淮济裂冠，江荆毁冕，东楚乱常，西华汨典，动筭挥图，爰戡爰剪，浃宙斯澄，绵区咸镜，修风晓逸，德星夕映，溽露飞甘，舒云结庆，祯被动植，信泊［疑当作洎。］翔泳，缺礼克宣，坠章必构，方堂飨极，圆流肆胄，南耸郊宫，北清灵囿，瑶轩春藉，翠华冬狩，经纬穷文，克定尽武，鄗上呈祥，介丘载伫，在盈念冗，成功弗处，荣镜中世，舄弈前古，睿业初远，鸿化方亭，丹云承日，素景媵星，玉几去袭，缀衣在庭，辞重阳之昭昭，降大夜之冥冥，气贸炎凉，史诏龟筮，文物空严，銮和虚卫，动蜃辂之逶迟，顾壁羽之容裔，出国门，分天地，向幽途，异身世，龙旌郁而青槐远，惊葭乱而白杨翳，观初霜之变条，听秋风之下蒂，桥山縆云，穀林亏日，辇道结寒，松庭尽密，芝盖迫軨，上骧眷辔，万宇肃其北〈车炎〉，灵阿阒其深隘，南维有时倾，离光不常镜，腾英声与茂实，方流华於舞咏。
