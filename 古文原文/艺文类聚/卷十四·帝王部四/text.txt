<strong>齐高帝齐武帝齐明帝梁武帝梁元帝北齐文宣帝陈武帝陈文帝陈宣帝</strong>
◇齐高帝
《齐书》曰：高帝讳道成，字绍伯，兰陵人，受禅于宋，在位四年。
【哀策文】齐王俭高帝哀策文曰：降阶执礼，泣血缠心，感客台之罢御，哀恭馆之不临，仰神仪而邈绝，视区物而凄阴，俾兹良史，敬修旧则，敢图鸿规，式扬至德，其辞曰：灵源遥裔，肇惟商丘，圣功宁夏，贤识归周，我皇踵武，超冠前猷，英风允迪，德音孔修，月准敷仁，日精表孝，则地均和，体天合照，外弘三至，内隆七教，水祚将倾，乾维晦象，韦弁长袭，鼓磬属响，声化已沦，政刑遂往，国图靡缉，民规载爽，康世以德，拨乱资武，威以雷霆，润以风雨，六术允昭，四义克举，自东徂北，遐方即序，功被河济，化隆江汉，帝謩仰式，王维伫幹，改步藩屏，来登翼赞，绸缪总章，因循阳馆，昔在保衡，君违斯正，爰兹博陆，亦鉴灵命，放昏以忠，登明资敬，义焕金石，功昭舞咏，蠢尔荆汉，悖乱人经，谋连枢禁，兵接神坰，御宄以德，御宄以刑，献捷宗寝，饮至王庭，政教云行，徽猷天造，山鉴紫璇，苑茂朱草，玉检腾晖，金绳荐宝，天镜既穆，地维既肃，遐迩一体，表里禔福，乃眷斯民，昧旦杼轴，兴文偃武，缵禹旧服，所尚惟简，所保惟贤，居尊弥约，无善不延，胶庠载缉，风轨克宣，上洞清仪，下达玄泉，听览闲日，应物馀景，怡虑以文，栖心以静，鸿章晨暎，徽言夕永，迹庇区服，情深箕颖，万宇餐和，百神受职，梁甫欣仪，云亭望式，辅德伊何，奄捐民极，嵩岳长倾，宸晖斯昃，机照惟寂，达鉴靡伤，慎终敬始，知微知章，立言垂范，玉润金相，瞻仰遗式，哀结流霜，旋玉轪之曒镜，动云旗之逶迤，振哀笳於八极，响清跸於咸池，顾应掖而稍远，视机衡而长离，风迟迟而怀暮，日憯憯其若垂，感衣冠於乔岳，追弓剑之在斯，悼丁年之薄祐，诉穷心於两仪。
【表】梁江淹齐高帝让禅表曰：陛下远视唐虞永揖之典，近摹汉魏高谢之礼，既鉴金水昏明之数。又协云雷兴替之徵，若乃与能之交，禅锡之会，岂伊虚薄，所可遵拟，昔傅岩佐商，祑终上公，磻溪翼周，名极列伯，臣才非半古，功愧逮圣，狱讼不往，讴歌宁归，河乏马图之宝，天无乘龙之锡，伏原陛下遗舜禹之心，俾臣守巢由之节，则道曜日月，泽浸飞泳。
◇齐武帝
《齐书》曰：武帝讳绩，字宣远，在位十一年。
【议】梁沈约齐武帝谥议曰：臣闻天德平分，而四时之名或异，圣功一揆，而皇王之称不同，盖迹因随事，名由义立，尧臣禹佐，咸率兹典，伏惟尽寂穷微，含神独照，德茂始裳之主，道冠初耜之君，含精灵於五纬，驾贞明於三象，初九勿用，英气凌云，负揭日月，抑扬霄汉，龙姿凤采，焕若丽天，登庸在试，盛绩云举，虽屈景潢汙，降情尺木，而拯世济民，浚发怀抱，昔成汤百家，仁被比屋，文王十里，化先寡妻，前圣后贤，重规沓矩，震雄图於九江，播灵威於夏汭，旌旆未麾，鲸鲵自殒，弗劳羌僰之长，无待六事之人，义等伐谋，功高善阵，建有国之符，成定鼎之业，会朝清明，事资於牧野，受命作周，非止於西伯，视瞻寝门，孝德光备，守器宗祧，元良载远，嗣大宝以君百辟，敷景化以致隆平，守在四夷，威行海内，囹圄寂寞，礼让交兴，八柄驭下，九官咸事，临朝凝默，尊严若神，风行日烜，无思不畅，至仁与造化争流，灵威与雷霆齐轨，上贯苍昊，下洞深泉，春无凄风，夏无苦雨，时若冈愆，多稔如积，三革不累，五刃不砥，庠塾大启，儒雅云集，训阅得宜，蒐狩有序，丹徼青丘之野，跂踵反户之民，浮深驾阻，回首革面，北夷畏力，献琛内款，不藉终军之使，无假绝漠之威，嘉祥雾合，秘瑞泉涌，史不辍文，简无虚日，方当垂七曜之旗，驾八龙之乘，望礼中岳，肆觐群后，造化不仁，穆卜愆应，慕切遗弓，哀同遏密，晦朔不居，殡宫将启，勤兹大名，宜尽徽极。
◇齐明帝
《齐书》曰：明帝讳鸾，字景栖，在位五年。
【哀策】梁沈约齐明帝哀策文曰：龙菆既撤，备物已陈，殡宫无夜，夕燎终晨，号环辌幄，攀摽应路，容卫弗改，轩槛如故，望东川而不追，仰昊天而自诉，列圣同轨，谥法树声，爰诏掌牍，式播遗英，其辞曰：五曜在天，递作民主，赫矣帝高，蒸哉嗣武，多难固业，隐忧启圣，时惟我皇，功符受命，爰始濡足，坐运机深，鹏逝风举，龙动云阴，之郢南溯，即豫西临，体兹大德，怀此小心，宾于四门，四门穆穆，纳于百揆，百揆肃肃，德浸堇荼，仁被比屋，何远何迩，无思不服，嗣君丧道，不式典谟，神器业业，事等瞻乌，民怀奥主，后来其苏，皇天眷命，授以箓图，临朝凝睟，昧旦丕显，斟酌前王，择其令典，不言斯应，不行斯践，路台靡营，离宫弗宴，眷言胶塾，弘启上庠，轨仪四代，祖述三王，德晖内动，英华外扬，礼行樽俎，义及幽荒，仰庶天德，降年永久，北极齐光，南山献寿，沧溟奄竭，嵩岱皆朽，沴非昊穹，惟余之咎，攀龙讵几，大隧方玄，厌世崇陛，即宫下泉，殡阶已遽，素幕高褰，端闱洞启，蜃紼徐前，背朱阙以南转，乘翠龙而东度，经原野之荒凉，属西成之云暮，伐金鼓以清道，扬悲笳而启路，极厚地而不追，终苍天而永慕，苍梧晦远，蜰徽不泯，纪事寂寞，龟书可循，哲王违世，克播遗尘，猗欤万古，晖光日新。
【谥策】齐谢朓明皇帝谥策文曰：仰惟早弃万邦，圣列方远，式遵帝世，俾鬯鸿猷，咸以为无名以化，则言系莫宣其道，有来斯应，则影响庶图其功，所以永言配命，寄心宗极，光昭令德，允树风声，伏惟合信四时，齐光日月，创保大於登庸，通机神於受命，因时以惕，藉九万而轻举，天保既定，运四海而高临，及开物成务，重维国纽，风行草偃，化往如神，左贤右戚，内乐外礼，辑五材以教民，申三驱而在宥，用能盛德殷荐，美善斯毕，皇矣之业既孚，蒸哉之道咸备，景化方远，厌世在天，龟筮告期，远日无改，仰则前王，俯询百辟，累德称睿，允极鸿名。
【议】梁沈约齐明帝谥议曰：臣闻君德靡二，辟王之名不一，圣功无爽，尧禹之称或殊，兼以拯世宁乱，致平未必同道，崇墠增祧，嘉号不可相袭，伏惟自天诞睿，英圣在躬，皇矣之符夙著，蒸哉之谣早集，宾门纳揆，天平地成，自南自北，无思不韪，任属负图，导扬末命，值嗣主狂凶，人伦道尽，宗社阽危，瞻乌靡讬，国难立长，乱极治刑，四海乐推，三灵以眷，东向而让天下，功高代入，流涕而膺宝位，如就重负，日昃劬劳，躬亲庶事，抚辜纳隍之念，义同於罪己，振民厚下之情无废於终食，聪明神武，逖听迩闻，万目备张，纮纲靡漏，御辔不迷，宁藉听於襄野，大川可济，不待备於舟楫，峥嵘之下，泽靡不怀，寥廓之上，明无不烛，包以宇宙，润以风雨，霜露所交，人迹所至，百姓仰之而不知其始，万物用之而冈识其终，上庠废业，忽焉已久，三载弗为，沦弛将及，临朝引领，思隆雅训，贵游胥萃，俊造成群，方将驱世反本，既仁且寿，告成东岳，高宴汾阳，造化不仁，厌世云及，放勋之慕不追，负乡之思空远，殡宫将撤，輴轸难留，英声茂实，於是乎在。
梁任昉齐明帝谥议曰：以为穷神之迹，无继於成名，教思所宗，言归於有称，是以则天为大，义尽於翼善，武功受命，理贯於斯文，伏惟功高五让，道冠三极，爱敬始於扬名，孝飨终乎严配，寥廓大度，诞君人之符，闺庭小节，应轨物之训，历试允谐，纳揆时序，贻厥之寄，义均负图，榱栋惟新，压焉将及，於是承制宣德，定策公卿，登嗣后於西锺，反独夫於侯服，既而主幼时艰，仍离屯蹇，应当璧之祥，注息肩之原，立德以长，绍开中兴，拟度天行，取则乾健，日昃罢朝，幽枉必达，官曹寂寞，圄犴空虚，虎门肆义，大足协律，岩廊有搢绅之谈，乡塾无横议之士，既富而教，弘此孝治，遂使家无荡子，野有栖亩，寘天下於掌握，览八荒於户牖，宠微金穴之家，恩绝椒风之馆，天应民和，祥符总暨，故能上变云物，下漏深泉，若乃青丘丹陵之国，黄银紫玉之瑞，幽符远萃，询德报功，方将驰道日观，清宫鸣泽，为而不恃，高揖成功，百川所以朝宗，参辰於焉取正，岂所谓中衢均奠，悬衡共轨者欤。
【表】齐谢朓为百官劝进齐明帝表曰：臣闻时乘在御，必待先天之业，神化为皇，乃叶应期之运。况复汤孙有绪，纂尧惟德。旧邦伫新，复禹归祉。大齐之权舆宝历，孕育前古，昭假四海，克酬三灵。而嗣命疾威，蕃鄙叛换，委裘御宇，彝鼎如忽。陛下文思体道，徇齐作圣。剪应龙於冀州，戮长蛇於沮水。荣光之瑞昭回，延喜之宝润色。天睠爰发，人谋咸赞。伏原陛下，仰答灵祇，弘宣景命，诞受多方，奄宅万国。
【启】梁沈约贺齐明帝登祚启曰：窃惟皇源浚远，帝宝连晖，基深庆厚，道贯万叶，而郁林凶德早树，行悖人经，逖听之所未书，宗庙之殆如缀，百灵耸动，九服回遑，结后来之望，思庇民之主，日月以冀，遐迩翘心，伏惟陛下，大圣在躬，君德夙表，龙章日采，焕若丽天，纳麓宾门，道风遐被，睿化神行，无思不洽，狱讼允归，天人戴仰，屈飞龙之眇辔，纡汾阳之远情，运尧心以临亿兆，敷舜烈以膺宝命，虽中宗之兴殷道，宣后之隆汉德，异世同符，千载一揆，刑措之业方远，隆平之基在焉，率土含欣，怀生戴赖，况臣早蒙覆润，夙荷恩灵，踊跃外畿，心不胜庆，谨缉民和，式流星泽，涂歌里抃，戴怀凫藻。
◇梁武帝
《梁书》曰：武帝讳衍，字叔达，兰陵人，受禅于齐，在位四十九年。
【议】梁元帝高祖武皇帝谥议曰：臣闻翼善传圣曰尧，仁圣盛明曰舜，受禅成功曰禹，除虐去残曰汤，谥者行之迹，号者功之表，虽贱不诔贵，卑不诔尊，而彰乎名者，盛德之嘉号也，被於物者，治定之实录也，斯所以声明焕乎锺石，昭晰备於弦管者焉，伏惟天纵钦明，惟睿作圣，功超三五，声逾七十，仰之弥高，就之弥远，载潜载跃，乃武乃文，先是木运告终，群后改属，乾维冈构，地纽如崩，祧祀阽危，公卿旰食，九牧有沦胥之悲，八表兴横流之叹，乃凝威黑水，表瑞丹陵，云合景从，表里禔福，受终文祖，允恭克让，知黔首不可以无归，苍生不可以无主，降汾阳之远志，不得已而临之，於是类帝禋宗，革命创制，禘郊式展，殷荐斯洁，临兹大宝，化与和气俱宣，扇此王风，政与秋霜并肃，言悬日月，功格区宇，不以紫宸为贵，不以黄屋为尊，政谧刑措，民殷国阜，虹旌式卷，堡燧载清，胥象相因，环楛无旷，天衢亭泰，王道升平，南海候风，东溟奉赆，膏露凝枝，庆云触石，山开苍璧，地出玄珪，骠骑把钺，则休屠款塞，太尉抗旌，则名王蹶角，声教所渐，浃灵蛇之都，威令所行，通烛龙之外，开庠建序，布濩於成均，正俗移风，氛氲於司乐，虚纳十乱，引谅直之规，广辟四门，弘招贤之德，青衿知击壤之性，黄发恣鼓腹之欢，加以钻味微言，研精至道，文终所牧之典，史倚所读之书，无辍万机，日且千遍，驰郁郁之声，表乾乾之德，允所谓皇哉君哉，日用而不知者矣，方旦告成岱岳，镂升中之玉简，昭事梁甫，秘社首之金绳，而文王明夷，事侔往册，黄帝桥山，痛深前典，万有沦伤，三辰掩曜，人祇轸慕，山海含悲，恸切陟方，哀深遏密，烦冤荼毒，贯切心髓，风树不静，陟岵何期，思所以钦若九功，仰稽七德。
【敕】梁沈约武帝践祚后与诸州郡敕曰：钦惟遂古，爰及近代，虽禅代异时，而成功一揆，岂惟静民宁乱，实由符运总集，故能启业垂统，光宅区夏，齐氏遘兹昏诐，斯亡奄及，民命蠢蠢，倒悬非喻，朕大惧四海舟覆，二象云倾，亿兆与昆岗并燎，搢绅与蕴崇共日，永言凄悼，发愤经营，推锋投袂，电击风扫，藉上天之灵，因熊罴之用，德未半古，功侔前烈，齐氏既钦若虞夏，高揖万邦，兼以冥符先著，乐推攸在，幽显宅心，辞不获命，猥以虚寡，君临万国，川壑之怀，寤寐盈虑，方欲昧旦丕显，日昃忘劳，思与贤能，康济世道，卿拥旄万里，共治是寄，当求民瘼，留念狱市，威断以御强猾，仁惠以抚贫孤，使远近幽深，咸得其所，方虚位钦能，悬爵伫效，勿令汉代玺书，独行於自古，晋世班条，靡用於兹日，想加克勉，副其侧席。
【令】梁任昉齐宣德皇后临朝答梁王令曰：承固兹谦揖，未膺大典，敬复雅旨，良有怃然，夫至寂难原，言象所绝，教思有律，感通斯在，所以异人者神明，同人者用舍，王诞兹上睿，对越天行，德冠二仪，化周群动，生民以来，一人而已，但达节弘道，每濡迹於中庸，神照惟几，不抑心於钻仰，范宣既让，其下取则，况圣图睿范，歌思是归，廉约虽弘，庆赏遂替，诚贤者悦义，长难进之风，不肖者矜功，沮竭力之效，劝沮之间，所差已远，王何得不暂纡雅尚，允答天人，使朕夜艾以安，早朝有预，今遣率兹百辟，申荐诚款，万致一涂，烦言可略。
又敦劝梁王令曰：夫功在不赏，故庸勋之典盖阙，施侔造物，则谢德之涂已冥，要不得不强为之名，使铨宰有寄，王实天生德，齐圣广渊，重构参辰，而九星仰止，不易日月，而二仪贞观，在昔晦明，隐鳞戢翼，博通群籍，而让齿乎一卷之师，剑气凌云，而屈迹於万夫之下，辩析天口，而似不能言，文擅彫龙，而成辄削藁，爰在弱冠，首膺弓旌，客游梁朝，声华藉甚，隆昌季年，勤王始著，建武惟新，缔构斯在，功隆赏薄，嘉庸莫畴，一马之田，介山之志愈厉，六百之祑，大树之号斯存，及拥旄司部，代马不敢南牧，推毂樊邓，胡尘罕尝夕起，惟彼狡童，穷凶极虐，衣冠泯绝，礼乐崩丧，既而鞠旅誓众，言谋王室，白羽一麾，黄马底定，甲既鳞下，车亦瓦裂，致天之届，拱揖群后，丰功厚利，无得而称，是以祥光总至，休气四塞，五老游河，飞星入昴，元功茂勋，若斯之盛，而地狭乎四履，势卑乎九伯，帝有恶焉，輶轩萃止，今遣率兹百辟，人致其诚，庶匪席之旨，不远而复。
重敦劝梁王令曰：朕闻疋夫好仁，义在磨踵，君子行道，达斯兼济，未有尽器穷神，蕴徽章乎天植，高奠中樽，睹倾罍而弗拯，惟王德冠往初，功无与二，四时等契，两曜齐明，拟度天行，取则乾健，而运距艰季，道极百王，援义而起，一戎大定，罗山革草，冈不率从，用使商庭产{艹悉}，周阙树梓，倾宫既散，鹿台靡蓄，盛德大业，巍巍若此，日者亭歧之号，爰发帝言，殊物备礼，率由寡昧，虽复云竿载路，清跸启行，昭德报功，未臻其极，而高揖天休，远存克让，俾予未亡，兴惭日昃，今遣率兹百辟，人致诚请，庶有感睿心，霈然降志。
【笺】梁任昉为百辟劝进，梁王笺曰：伏承嘉命伫策，明公逡巡盛礼，斯实谦尊之旨，未穷远大之致，何者，嗣君弃常，自绝宗社，国命民生，剪为仇雠，折栋崩榱，压焉自及，卿士怀脯斮之痛，黔首惧比屋之诛，明公亮格天之功，拯水火之切，称踵日月，重缀参辰，反龟玉於涂泥，济斯民於坑岸，使夫疋妇童儿，羞言伊吕，乡校里塾，耻谈五霸，位卑乎阿衡，地狭於曲阜，明公宜祗奉天人，允膺大礼，无使后予之歌，同彼胥怨，兼济之仁，翻为独善。又笺曰：近以朝命蕴崇，冒奏丹诚，奉披还令，未蒙虚受，搢绅颙颙，深所未达，盖闻受金於府，通人之弘致，高蹈海隅，疋夫之小节，是以履乘石而周公不以为疑，增玉璜而太公不以为让，况世哲继轨，先德在民，经纶草昧，叹深微管，加以朱方之役，荆河是依，班师振旅，大造王室，虽复累迹救宋，重眡存楚，居今观古，曾何足云，而惑甚盗锺，功疑不赏，皇天后土，不胜其酷，是以玉马骏奔，表微子之去，金版出地，告龙逢之怨，明公据鞍辄哭，厉三军之志，独居掩涕，激义士之心，故能使海若登祇，磬图效祉，山戎孤竹，束马景从，伐罪吊民，一匡靖乱，匪叨天功，实勤濡足，且明公本自诸生，取乐名教，道风素论，坐镇雅俗，不习孙吴，构兹神武，驱尽诛之氓，济必封之俗，龟玉不毁，谁之功欤，独为君子，将使伊周何地，某等不达通变，实有愚诚，不任悾款，棘心重谒，伏原特膺典策，式副民望。
【序】梁沈约武帝集序曰：文思安安，钦明所以光宅，日月光华，南风所以兴咏，日角之主，出自诸生，锐顶之君，少明古学，汉高宋武，虽阙章句，歌大风以还沛，好清谈於暮年，夫成天地之大功，膺乐推之宝运，未或不文武兼资，能事斯毕者也，我皇诞纵自天，生知在御，清明内发，疏通外举，爰始贵游，笃志经术，究淹中之雅旨，尽曲台之奥义，莫不因流极源，披条振藻，若前疑往滞，旧学罕通，而超然直诣，妙拔终古，善发谈端，精於持论，置垒难逾，推锋莫拟，有同成诵，无假含毫，兴绝节於高唱，振清辞於兰畹，至於春风秋月，送别望归，皇王高宴，心期促赏，莫不超挺睿兴，濬发神衷，及登庸历试，辞翰繁蔚，笺记风动，表议云飞，彫虫小艺，无累大道，怀君人之大德，有事君之小心，为下奉上，刑於辞旨，虽密奏忠规，遗必削，而国谟藩政，存者犹多，逮乎俯应归运，仰修乾录，载笔握简，各有司存，如纶之旨，时或染翰，暨於设虡灵囿，恺乐在镐，鹿鸣四牡，皇华棠棣之歌，伐木采薇，出车杕杜之宴，皆咏志摛藻，广命群臣，上与日月争光，下与锺石比韵，事同观海，义等窥天，睹之而不测，游之而不知者矣，窃唯左史记言，右史记事，君举必书，无论大小，况乎感而后思，思而后积，积而后满，满而后言，若斯而已哉，谨因事立名，随源编次。
◇梁元帝
《梁书》曰：元帝讳绎，字世诚，武帝第七子也，嗣位三年。
【表】陈沈蜅为群臣劝进梁元帝初表曰：蠢尔羯胡，遂凭天邑，阊阖受白登之辱，象魏致尧城之疑，臣闻丧君有君，春秋之茂典，以德以长，先王之通训，少康则牧众抚职，祀夏所以配天，平王则居正东迁，宗周所以卜世，汉光以能补不道，故景历重昌，中宗以不违群议，故江东可立，天其祚梁，必将有主，轩辕得姓，存者二人，高祖五王，代实居长，功高九有，道济生民，非奉圣明，谁嗣下武，日月贞明，太阳不可以阙照，天地贞观，乾道不可以久愓，宝器存乎至重，介石慎於易差，黔首岂可以少选无君，宗祏岂可以一日无主。
又第二表曰：紫宸旷位，赤县无主，百灵耸动，万国回遑，虽醒醉相扶，同归景亳，或讴且诵，总赴唐郊，陛下沈首讠劳然，让德不嗣，臣闻星回日薄，击雷鞭电者之谓天，岳立川流，吐雾蒸云者之谓地，包天地之混成，洞阴阳之不测，而以财成万物者，其在圣人乎，故云，天地之大德曰生，圣人之大宝曰位，黄屋庙堂之下，大非获己所安，明镜四衢之樽，盖由应物取训，陛下稽古文思，英雄特达，比以周旦，则文王之子，方之放勋，则帝挚之季，千年旦暮，可不在斯，庭阙湮亡，锺鼎沦覆，嗣膺景业，非陛下而谁，岂可使赤眉更立盆子，隗嚣讬置高庙，陛下方复从容高让，用执谦尊，展其矫行伪书，诬罔正朔，见机而作，断可识矣，不疑何卜，无待蓍龟，日者公卿失驭，祸缠霄极，獯羯凭凌，奸臣互起，师戎伐颖，无处不然，劝乎诛晋，侧足皆尔，宗社不坠，繄在圣明，今也何时，而申帝启之避，凶危若此，方陈太伯之辞，国有具臣，谁敢奉诏。
又第三表曰：日者百司岳牧，仰祈宸鉴，以锡珪之功，既归有道，当璧之礼，允属圣明，而优诏谦冲，窅然凝邈，讴歌载驰，是用翘首，楚人固执，燻丹穴以求君，周民乐归，越歧山而事主，汉王不即位，无以贵功臣，光武止萧王，岂谓绍宗庙，陛下英威茂略，雄图武筭，指捴则丹浦不战，顾眄则阪泉自荡，地维绝而重纽，天柱倾而更植，纵陛下拂衣而游广成，登弇山而去东土，群臣安得仰诉，万物何所归仁，况郊祀配天，罍篚礼旷，斋宫清庙，匏竹不陈，岂可久稽众议，有旷彝典。
陈徐陵劝进梁元帝表曰：臣闻封唐有圣，还承帝喾之家，居代维贤，终纂高皇之祚，至如金行重作，源出东莞，炎运犹昌，枝分南顿，莫不因时多难，俱继神宗者也，陛下握符执钺，将在御天，玉胜珠衡，先章元后，神祇所命，非惟太室之祥，图书斯归，何止尧门之瑞，星躔东井，时破崤潼，雷震南阳，初平寻邑，宗王启霸，非劳武德之侯，清跸无虞，何事长安之邸，正应扬龙旂以飨帝，御凤扆以承天，历数在躬，畴与为让，岂可逡巡固让，方求石户之农，高谢君临，徒引箕山之客，未知上德之不德，唯见圣人之不仁。
◇北齐文宣帝
《北齐书》曰：文宣帝讳洋，字子进，受禅于后魏，在位五年。
【哀策】北齐邢子才文宣帝哀策文曰：皋路启扉，輴菆弛殡，八校案部，六卿且引，攀蜃辂而雨泣，仰穹苍而抚心，悲风发而地骇，愁云兴而景沉，哲王垂范，有训有则，式奉话言，光敷令德，其辞曰：四象更运，九天代名，通三以王，得一为贞，是应玄德，实启苍精，风后之阵，师尚之兵，三奇六合，七变五成，授柯推毂，禀律龚行，野无完阵，邑少坚城，经营四海，劬劳百姓，芝盖夕临，羽旄晨暎，地不掩瑞，天无爱宝，既丹其雀。又朱其草，莫黑已素，莫赤自皓，百兽斯蹈，五灵载扰，甘露瀼瀼，青龙矫矫，武功已畅，文教未穷，方偃烽候，销戟藏弓，齐光日月，比祚华嵩，而氛祲日下，星闇虚中，奄捐朝市，长弃华戎，道宣末命，义阐馀风，六繂已散，九旗方卷，见容卫之虚归，知平生之日远，同乘云而永逝，异骑龙之更反，清笳奏兮野风急，金鼓震兮日光晚，千官悲而雨注，万国哀而露泫，万事同尽，百虑俱收，剑舄永去，衣冠自游，音仪已谢，神教空留，知英声与至德，当无绝兮千秋。
【议】北齐邢子才文宣帝谥议曰：伏惟圣德光远，神猷弘大，初自登庸，民誉所集，把尺持刀，成务斯在，百揆载清，四门唯穆，及天眷既属，人谋所归，鸟兽迁情，士女革面，敬顺天人，拱揖群后，处无上之尊，居域中之大，礼盛乐修，时和岁稔，海内有截，天下泰然，犹忧劳亿兆，经营四国，同虞舜之巡省，若轩辕之靡宁，威武纷纭，神功四畅，怨西以东，化南自北，临瀚海以浴兵，登天山而绁马，左萦右拂，夷歌成章，方朝百神於太华，受万国於稽岭，升中增封，高拱垂衣，而天丧黎庶，奄捐四海，考妣之慕，实被含生，称天作诔，抑唯恒数，故以名追实，尽物未臻其美，屈道从制，一日可以成名。
◇陈武帝
《陈书》曰：武帝讳霸先，字兴国，吴兴长城人，受禅於梁，在位三年。
【哀策】陈沈蜅武帝哀策文曰：望三灵而摽目，蹐九地而崩心，哭仍几之将撤，恸祖鬯之虚斟，黄屋祲而白日掩，紫极沴而浮云阴，其辞曰：悠悠妫水，郁郁姚墟，惟帝之系，在唐作虞，正卿之后，握此灵符，雕云布族，祥星结枢，负兹天镜，来拾遗珠，爰初发迹，斩蛇鞠旅，大定番禺，载戡海渚，承衅而运，席卷中流，王室如毁，乃合诸侯，负鈇誓众，释位同谋，俱登涿鹿，实断蚩尤，道济一匡，功归四履，爰总百官，训于天子，傥来有运，事非获已，翠龟负字，赤雀衔书，讴歌適夏，礼乐迁虞，负扆正位，升坛受图，二仪协序，五纬同符，门歌麟趾，室咏驺虞，奉常定日，太卜蠲时，升中备物，方告雍熙，天甘玉露，地秀金芝，休祯未答，灵贶徒欺，吏求穆卜，诏绝良医，羲躔失御，天街褫跸，夏采升荣，宫车晏出，洞闺移凶，充庭罢吉，闭窅窅之穷灯，去昭昭之游日，归大暮之不旸，降幽宫而长毕，巫咸筮吉，容成戒期，文卫如在，葆铎相悲，去毕陌而东顾，望桥山而路迟，臣攀龙而尚在，魂过沛而何之，侍低昂之灵纛，奉寂寂之空帷，铜爵没於脩松，平陵隐於深柏，节{世鼓}鼓之哀音，燎爟火於通夕，薤露落而暮田寒，玄霜凝而垄草白，铭功德於旗常，被徽音於锺石，回天仪於清庙，祔祖考而来格，播茂实与英声，郁氛氲於宗祏。
【表】陈沈蜅为百官劝进陈武帝表曰：臣闻春荣秋落，四时所以迭代，金行水流，五德所以互序，昔陶唐告终，有虞氏作，汉魏禅让，晋宋以之登庸，天有非常之功，有非常之赏，能利天下者，受天下之利，陛下造化之功，日用之德，褰裳去之，物谁仰诉，顷五星夜聚，八风通吹，丰露呈甘，卿云舒族，白狼远至，素雉朝飞，天意显然，灵贶可睹。
◇陈文帝
《陈书》曰：文帝讳蒨，字子华，嗣位七年。
【哀策】陈徐陵文帝哀策文曰：容车晓驾，幄殿晨张，旌帷具列，綍翿成行，擗蜃辂於丹陛，攀龙帷於紫庭，趋过穷於屏闱，拜恸感於明灵，东京飞其瑞露，北陆霣其祥星，乃诏云台之史，稽采咸池之曲，叶大雅於鸣金，同藏书於群玉，其辞曰：若水传帝，薰风御民，重光所集，世载于陈，赫矣高祖，悠哉上旻，蝉联宝胄，晖焕郊禋，我皇诞圣，膺此家庆，道王衢樽，神凝悬镜，洛书天表，河纪灵命，纳揆驰芳，宾门流咏，稽阴克伐，震野勤王，亳道增构，豳风会昌，言瞻少昊，实杖高阳，驾彼軨轕，清宫未央，欢覃兆庶，德洎遐荒，穆齐高寝，上膳长乐，肃肃承颜，哀哀廌酌，悼园恭俭，章陵谦约，大宝崇名，无闻改作，纂武升历，遗爱寔繁，三湘九泒，弥气云昬，力折天柱，才倾地门，甘泉夜照，细柳朝屯。谷魅山鬼，横流塞源，赫赫英謩，赳赳雄断，遍行天讨，无遗神算，郁扫江淮，长驱巴汉，九夷百越，雷随风涣，北顿昆耶，西戡伊靬，荷负皇极，劬劳庶机，勤民听政，昃食宵衣，服贵綈皂，风移阃闱，唐山罢奏，濮水韬徽，访采狂狷，搜易攵仄微，世感中孚，民维大畜，外户无闭，高垣奚筑，降情儒雅，凝怀庠塾，御庑为欢，临雍弥肃，礼兼三代，乐备九成，天资武德，地照文明，墨履斯在，懞巾自清，连珠合璧，曜爽流精，兽舞时豫，禽歌颂平，帝载维远，王灵维大，候雨占风，荒中海外，憬彼鞮译，咸承冠带，是曰君临，斯为交泰，白环已赆，玄珪克祯，东河伫揖，北狄思征，钺斧将或，璁珩未鸣，星淫去楚，日沴悲荆，亿兆何亹，穹旻遽倾，大禹胼胝，重华腒腊，仰惟劳务，同斯违怿，发梦无徵，昭祈奚益，听茂陵之锺鼓，抱乔阳之剑舄，讵仿佛於宸仪，终缠绵於号擗，三占以吉，四海同奔，列赗天宇，崩号帝阍，千门启於阊阖，万乘警於灵辒，槐风悲於辇道，松雨思於郊原，銮旂动而虚跸，宿卫静而空尊，毕陌平夷，流山蟠固，纪无迁市，唐有通树，经白社之脩涂，回青门之广路，思沛邑以东临，怀周京以西顾，机神不测，性道难称，充穷靡寄，孺慕奚冯，惟封云之与禅肃，玉牒之与金绳，扬英声而永久，共日月而俱升。
◇陈宣帝
《陈书》曰：宣帝讳顼，字绍世，在位十四年。
【哀策】随江总陈宣帝哀策文曰：望蜃綍而攀摽，拜龙菆而恸绝，变五统而凄凉，回三辰而惨切，感川岳而地维倾，号穹苍而天柱折，千秋茂德，万世鸿名，爰诏掌礼，式序英声，其辞曰：妫水枢宿，姚墟大虹，讴歌承历，揖让受终，重规帝绪，踵武王风，名山纪变，清庙传功，我后丕承，思弘祖业，莅政恭己，临朝凝默，焕烂九功，葳蕤七德，宪章昭著，威灵允塞，爰兹发迹，天步艰难，连华滕卫，比誉应韩，羽仪戚右，轩冕朝端，祈膺当璧，繇显大横，延喜授玉，告善飞旌，神器有奉，性道无名，诗颂唐年，乐舞姬日，仁声汪濊，武义洋溢，理讼总街，凝情衢室，巡望如礼，幽祇咸祑，疆垂叛换，关徼虔刘，治兵丹浦，获丑青丘，屠钓且拔，管库方搜，如龙驾鼓，献雉焚裘，天必呈祥，地宁爱宝，神禽奇兽，嘉穀灵草，屈轶抽阶，飞黄伏皂，绮云舒庆，珠星照老，广敷丘素，弘启胶庠，书林吐馥，文囿含锵，南洽侯卫，北畅遐荒，殷罗自解，周圄无伤，金英掩色，玉床弗豫，天驷摧镳，王良失御，铸鼎奚益，缀衣何处，漫漫幽夜，冥冥上仙，长违拜日，天意祈年，宁神卜兆，晏驾回天，铜驎感泣，银海埋田，出德阳之广殿，动繁笳之哀啭，渡洛水之浮桥，望偃师之近县，背紫陌而未远，隐黄山而不见，铎启挽而依依，马嘶风而恋恋，平原欲晦，落照将垂，凤盖飘而水暗，鸾跸耸而山危，曳蛇旗之舒卷，间翠野之参差，鸟哀哀而惊曙，松瑟瑟而吟枝，异故乡之丝竹，非旧宅之埙篪，扫秋叶而无尽，荐春樱而原知，北邙已谢，西陵何有，远宿苍梧，便乖仁寿，声合韶濩，道宣户牖，共瀛海而恒流，并嵩华而莫朽。
