据明本补
<strong>刺史尹太守令长</strong>
◇刺史
《汉书》曰：武帝时，田叔以壮勇刺举三河，奏事称意。
又云，王遵迁益州刺史，先是琅邪王阳为益州刺史，行部至九折坂，叹曰：奉先人遗体，奈何数乘此险，后以病去，及遵为刺史，至其坂，问吏曰：此王阳所畏道邪，吏对曰：是，遵叱其驭曰：驱之，王阳为孝子，王遵为忠臣。
又曰：朱博迁冀州刺史，博本武吏，不更文法，及为刺史，行部，吏民数百人，遮道自言，博驻车决遣，五六百人皆罢去，如神，吏惊，不意博临事乃至於此。
又曰：何武为扬州刺史，行部，必先即学宫，见诸生，试其诵论得失，然后入传舍，问垦田顷亩，五穀美恶。
司马彪《续汉书》曰：郭伋拜并州刺史，行部至西河美稷，百小儿各骑竹马，迎伋拜，伋问曰：儿何自远来，对曰：闻使君到喜，故来迎，伋曰：苦诸儿，复送到郭外，问使君何日当还，伋谓从事，计日告之，行部还，入美稷先期一日，伋念负诸儿，即止野，须期乃往。
又曰：周举为并州刺史，太原旧俗，以介子推焚骸，有龙忌之禁，辄一月寒食，莫敢烟爨，老小不堪，岁岁多死者，举既到州，乃作吊书，以置子推之庙，言盛冬去火，残损人命，非贤者之意，以宣示愚民，使还温食。
又曰：皇甫嵩领冀州牧，奏请一年租赈饥民，民歌之曰：天下乱兮市为墟，母不保子兮妻失夫，赖得皇甫兮复安居。
又曰：种暠为益州刺史，在职三年，宣恩远夷，开晓殊俗，岷山杂落，皆怀服汉德，其白狼槃木诸国并贡，前刺史卒后遂绝，暠至，乃复向化，永昌太守铸黄金为文蛇，以献梁冀，暠纠发追捕，驰传上言，冀由是衔怒。
《东观汉记》曰：李珣为兖州刺史，所种小麦胡蒜，悉付从事，一［原脱，据冯校本补。］无所留，清约率下，席羊皮布被。
又曰：段颖起於徒中，为并州刺史，有功，后徵还京师，颖乘轻车，介士鼓吹，曲盖朱旗骑马，殷天蔽日，连骑相继数十里。
谢承《后汉书》曰：王闳迁冀州刺史，闳性刻，不发私书，不交豪族宾客，号曰王独坐。
又曰：李寿为青州刺史，发玺书於本县传舍，乘法驾，騑骖朱轩就路，奏免四郡相，百城怖惧，悉豫弃官。
先时交趾屯兵，及有司举贾琮为刺史，即移书告示，使其安资业，百姓歌之曰：贾父来晚，使我先反，今见清平，吏不敢饭，乃以琮为冀州刺史，旧典，骖驾乘亦帷裳，迎於州界，及琮之部，升车，言刺史当远视广听，纠察美恶，何有反垂帷裳，以自掩塞乎，乃命御者褰之，百城闻风，自然悚震。
又曰：百里嵩为徐州刺史，州境遭旱，嵩行部，传车所经，甘雨辄注，东海金乡祝其两县，僻在山间，嵩传驷不往，二县独不雨，老父干请，嵩曲路到二县，入界即雨。
又曰：巴祗为扬州刺史，帻毁坏，不复改易，以水渗曝用之，处暝暗之中，不燃官烛。
《华阳国志》曰：赵琰为青州刺史，有贵要属讬，琰於厅事前置大器水，发书，悉投置水中，无有所报。
又曰：郭贺为荆州刺史，百姓歌之曰：厥德仁明郭乔卿，明帝到南阳巡狩，赐三公服，去襜露冕，使百姓见之，以彰有德。
《三辅决录》曰：苏章为冀州刺史，行部，有故人为清河太守，案得其好货，乃请太守设酒，接以温颜，太守喜曰：人各有一天，我独有二天，章曰：今夕苏孺文与故人欢饮，私恩也，明日冀州刺史白奏事，公法也，遂举正其罪。
又曰：韦康代父为凉州刺史，父出上传，康入官，时人荣之。
《魏志》云：刘馥为扬州刺史，馥既受命，单马造合肥空城，建立州治，贡献相继，数年恩化大行。
《晋阳秋》曰：胡质为荆州刺史，子威，自洛阳至荆州定省，家贫，自驱驴单行，见父，停十馀日，临归，质赐绢一匹为道粮，威跪曰：大人清高，不审安得此，质曰：吾俸禄之馀，故以为卿粮尔，晋武帝问威曰：卿孰与卿父清，威曰：臣不如也，帝曰：何以为不如，威曰：臣父清，畏人知之，臣清，畏人不知之。
《魏志》曰：徐邈为凉州刺史，进善黜恶，风化大行，百姓归心焉，西域流通，荒戎入贡，皆邈勋也。
又曰：田豫护匈奴中郎将，领并州刺史，胡闻其威名，相率来献，州界宁肃，百姓怀之。
又曰：陈泰为并州刺史，怀柔民夷，去有威惠，京邑贵人，多寄宝货，因泰市奴婢，泰皆挂之於壁，不发其封，及徵为尚书，悉付还之。
又曰：张既为雍州刺史，太祖谓既曰：还君本州，可谓衣绣昼行矣。
又曰：贾逵为豫州刺史，其二千石以下，阿纵不如法者，皆举奏免之，帝曰：逵真刺史矣，布告天下，当以豫州为法。
《魏略》曰：裴潜为兖州时，尝作一胡床，及去，留以挂柱。
王隐《晋书》曰：羊祜都督荆州诸军事，招携以礼，怀远以德，吴人悦服，称为羊公。
又曰：山涛转为冀州刺史，自涛居州，甄拔隐屈，搜求贤才，旌命所加，三十馀人，皆显名当世，冀州之士，於是为盛。
又曰：杜预为镇南大将军，都督荆州诸军事，南土美而谣之曰：后世无叛有杜翁，孰识智名与勇功。
又曰：陶侃为都督荆雍益梁四州诸军事，是时荆州大饥，百姓多饿死，侃至，秋熟辄籴，至饥，复价粜之，士庶欢悦，咸蒙济赖。
又曰：庾冰为中书监扬州刺史，乃心夙夜，情存治道，宾礼朝资，升擢后进，由是朝野注心，咸曰贤相。
又曰：庾翼都督江荆益三州刺史，制度规模，每出於人，数年之中，军国充实，人情翕然，称其才明，由是自河以南，皆怀归附。
又曰：吴隐之为广州刺史，州界有水，名贪泉，父老云，饮此者，皆使廉士变贪，隐之始践境，先到水所，酌而饮，因赋诗曰：古人云此水，一歃重千金，若使夷齐饮，终当不易心。
曹嘉之晋纪云，羊暨为青州刺史，暨牛产犊，及迁，以官舍所生，遗之而去。
【诗】梁元帝后临荆州诗曰：拥旄去京县，褰帷辞未央，弱冠从王役，从容游岂涨，［句有讹。］不学胡威绢，宁挂裴潜床，所冀方留犊，行当息饮羊，戏蝶时飘粉，风花乍落香，高栏来蕙气，疏帘度晚光，绮钱临仄宇，阿閤绕长廊。
又示民吏诗曰：阙里尚捴谦，厉乡裁知足，咨余再分陕，少思宜寡欲，霞出浦流红，苔生岸泉绿，方令江汉士，变为邹鲁俗。
又别荆州吏民诗曰：玉节居分陕，金貂总上流，麾军时举扇，作赋且登楼，年光遍原隰，春色满汀洲，日华三翼舸，风转七星游，向解青丝缆，将移丹桂舟。
梁刘孝绰和湘东王理讼诗曰：冯翊乱京兆，广汉欲兼治，岂若兼邦牧，朱轮褰素帷，淮海封畿地，杂俗良在兹，禁奸擿铢两，驭黠震豺狸。
【碑】后汉蔡邕荆州刺史庾侯碑曰：君资天地之正气，含太极之纯精，明絜鲜於白珪，贞操厉乎寒松，视鉴出於自然，英风发乎天骨，事亲以孝，则行侔於曾闵，结交以信，则契明於黄石，温温然弘裕虚引，落落然高风起世，信荆山之良宝，灵川之明珠也，爰在弱冠，英风固以扬於四海矣，拜为荆州刺史，杖冲静以临民，施仁义以接物，恩惠著於万里，诚信畅於殊俗，由是抚乱以治，缓扰以静也，帝嘉其功，锡以车服，方将扫除寇逆，清一宇宙，廓天步之艰难，宁陵夷之屯否。
晋潘岳荆州刺史东武戴侯扬使君碑曰：君诞保灵和，继期载德，宣哲清朗，直道高尚，若乃嘉号推贤，博爱济众，邦党服其义，而缙［原作绪，据冯校本改。］绅慕其风，于时文后，历数在躬，相国幕府，实允华夏，九德咸事，俊乂在官，成君名器，纳字参军，宏略被于南国，美化行乎江汉，西陵之役，悬军深入，亲薄寇垒，躬行天诛，既而救兵不进，粮尽道穷，君乃怃然回虑，殿其众而返，虽为法受黜，勋庸未崇，而天下伏其勇，世主思其忠。
晋潘尼益州刺史杨恭侯碑曰：君乾灵之醇德，挺高世之殊量，禀天然不渝之操，体兰石芳坚之质，夫其器膺弘济，智能周达，穷不怨否，显不矜泰，履行则为模楷，吐言则成隐括，德实充於内，而光华发乎外也，君发迹州国，委质明主，自景皇帝摄政，文皇帝继业，值天下多虞，疆埸未静，以君先帝所拔，怀宝后时，而深达远识，有经国之量，故为腹心谋臣，而监度政事焉，君出则简练熊罴，职司是图，入则从容讽议，尽规帷幄，其所以进可替否，决疑定策者，皆言效於既往，而事简于帝心，君再临司官，三抚名郡，方将宣文德以来远，建武功於所牧，铭曰：天生蒸民，有类有则，诞育恭表，应期秀特，文兼六行，武备七德，忠肃弘毅，柔嘉温克，机事无瑕，临疑不惑，我谋既精，我化既清，泽流河朔，勋著王庭，西南未夷，侯其是宁，上天不惠，早世潜灵。
北齐邢子才冀州刺史封隆之碑曰：公世载儒雅之风，家传锺鼎之业，出三代而克阜，历两都而盛转，五世［原作出，据冯校本改。］祖游，游子孚，耻斯鸟兽，狭此且［全北齐文三作丘。］壑，濡足焚首，念在一匡，委质中山，并充衮阙，故已援坠拯溺，大庇生民，祖定功业，建旆怀藩，扬旌冀部，耳目相接，歌咏独存，文［按隆之父回，卒赠司空，谥孝宣，是文当作父。］司空孝宣公，禀润玉府，承华桂簿，望振鹭而齐举，轶归鸿而并运，以兹一德，光事三主，七登九伯之重，再处八元之任，必有馀庆，事属才子，莫之与京，理归世禄，非因原隰之气，讵待河岳之灵，发纯粹而成址，禀中和而树质，神体秀异，志识间爽，幼体成人，弱不好弄，同凤皇之五色，非豫章之七年，太昌初，平洛，除侍中骠骑大将军，密勿枢功，逶迤衮职，貂蝉承弁，华藻披衣，鸣双璜於峻陛，驱六辔於广路，升华辇以弼一人，践太阶而平天下。
周王褒故陕州刺史冯章碑曰：其先陶唐氏之苗裔，尧少子，生而手有冯字，因以为氏，俾侯于鲁，义等房心之地，余与之广，事符河汾之邑，使君禀灵河岳，此［全北周文七作比。］德璁珩，闺门和美，誉圣开宗，握文命氏，浊水北流，秦关东徙，岩险襟带，山河枕倚，陆离组甲，从容青紫。
周庾信少保幽州刺史豆卢府君碑曰：本姓慕容，燕文帝晃之后也，其先保姓受氏，初存柳城之功，开国承家，始静辽阳之乱，尚书府君，改姓豆卢，筮仕于魏，公资忠履孝，蕴义怀仁，直幹百寻，澄波千顷，留心职仕，爱玩图籍，官曹案牍，未尝烦拥，戎马交驰，不妨殊俗，兄弟公侯，国朝亲戚，宜春有汤沐之盛，濯龙无流水之讥，渭南千亩之竹，尚惧盈满，池阳三顷之田，常思止足，铭曰：朝鲜称国，孤竹为君，地称高柳，山名密云，辽阳赵列，武遂秦分，宝珪世胄，雕戈旧勋，名称实宾，言谓身文，朝倾地镇，夜落台星，石坛承祀，丰碑颂灵，渭城高柏，昌陵下亭，须知地布，为读山铭。
【墓志】梁王僧孺豫州墓志曰：自姬发系，因魏传绪，留路在赵，名贤世袭，相秦将汉，英雄系踵，忘宠辱，无愠喜，靡矜夸，慎嗜欲，其行军用武，勋合奇正，乃治边御众，威裕兼行，常懔懔然以中原为己任，或欲十万而横行，乍思五千而深入，克反旧京，饮马函渭，然后高卧间帷，晤言空谷，思鲁连之辞赏，慕田畴之高跪，［句有讹。］而火传川逝，长涂已迫，虽景锺良史，有功必书，刻板镂石，宜兼不朽，铭曰：高勋蔼蔼，长旌高旆，入作牙爪，出司襟带，民谣不息，王言有会，功为上等，正称九最，日隆宠秩，方登远大，羲辔难留，濛水易收，秘丘玄户，杳杳悠悠。
陈徐陵裴使君墓志铭曰：君五音之候，兼其方牧，八阵之图，穷其巧变，用能战必胜，攻必取，督称无难，兵号解烦，朝飞火箭，夜耸云梯，燧象从奔，联狼已合，於是厥［本集作严。］颜不桡，极咍诸戎，庞德高声，肆言群逆，胡夷总至，犹持子路之缨，锋刃相交，终荷温生之节，每以财轻篻箨，义重嵩衡，割宅字贫友之孤，开门延故人之殡，笃好朋游，居常满席，每至鲜云蔼蔼，披王安之衣，明月团团，似班姬之扇，日带花以如笑，风鸣条而若歌，傍列丝桐，对扬文酒，一石之后，逾能断狱，五斗之量，犹未解醒，嗟乎潘岳之诗，致哀周密，庄公之诔，用愍相责，［本集作遗。］
陈江总广州刺史欧阳頠墓志曰：公家习尚书，少府孺高於汉册，世居渤海，太守文重乎晋原，中原丧乱，避地南徒，公孝敬纯深，友悌惇睦，家积遗财，并让诸季，兼周同壤，公含率内映，远识沈通，窒嗜欲，谨言行，资贞幹，事廉隅，梁室不造，凶羯凭凌，公被锐执凶，有志匡复，梁孝元帝授散骑常侍东衡州刺史始兴县侯，而犬戎弑逆，宗社播迁，陈纂揖让，攸归高祖，恩加惟旧，横使持节，都督南衡二十二州诸军事广州刺史，进为开府仪同三司山阳郡公，进号征南将军，加鼓吹一部，巫山远曲，喧骑吹於日南，芳树清音，肃军容於海截，追赠车骑将军司空，公涉猎六经，优游百氏，宽徭省赋，化伯越之归心，抚寒投醪，感三军之死力，在室如宾，宁惭屋漏，不贪为宝，每畏人知，杀青无兼两之疑，薏苡岂怀珠之谤，如羊如粟，不改夷齐之心，遗庆遗风，方留豹产之德。
【表】魏武帝谢领兖州牧表曰：入司兵校，出总符任，臣以累叶受恩，膺荷洪施，不敢顾命，是以将戈帅甲，顺天行诛，虽戮夷覆亡不暇，臣愧以兴隆之秩，功无所执，以伪假实，条不胜华，窃感讥请，盖以惟谷。
梁简文帝为武陵王让扬州表曰：臣延首青冥，倾心紫府，言非东里，诚譬北辰，而滔滔云汉，不被霈然之泽，郁郁仙居，方隔下臣之奏，周任量力，请固所陈，明主理夺，伏冀照许，臣闻系风捕影，涉求之路靡阶，玉马金舟，適远之资无讬。
南康王会理让湘州表曰：丝言自天而忽委，玉刻披云而下坠，浮舟千仞，吕梁之畅已深，总辔万寻，悬车之惧非浅。
梁刘孝仪安成王让江州表曰：臣闻失晨之鸡，虽不忘於改旦，败驾之马，终取忸於衔镳，臣昔牧淮岱，皇风咫尺，一变至道，易以为政，而乱政莫理，美锦徒伤，岂可复宣六条，阐化千里。
又曰：臣闻六辔沃若，不策玄黄之马，九成轮奂，无求拥肿之材，何则，跳跼之路已穷，梁栋之用斯阙。
南平王让徐州表曰：窃以淮岱务殷，事乖坐啸，枌榆望重，非可卧治，臣绵顿枕席，动移旬晦，恒恐尺波易流，寸阴难保，宁可复冒此宠，膺兹恩荣。
临川王解扬州表曰：臣自驰传斗牛，作牧淮海，政刑两空，璿玑六运，既昧弛张之要，尤惭大小之狱，故以结咏濡翼，取愧能官，每一进思，无忘退食，诚复恩私可凭，而彝伦难紊，敢恃慈弘，冒披心款，乞解州任，少弭素餐。
又为鄱阳嗣王初让雍州表曰：臣大邦维屏，既惭宗子之诗，思乐泮宫，有缺僖公之颂，特以周开元伯，锡壤参墟，汉启三倕，分珪旧楚，身私家庆，总集微躬，雍部襟带，跨制数州，西距峣关，南逾邓塞，虽复呼韩来朝，瑽街纳质，二虏寻戈，四郊无警，犹如王戎雅识，羊祜尚义，臣求诸己，无或宴安，进思尽忠，归乎犯谒。
李扬州舅让表曰：人心彼此，尽为敌国，金柝夜警，和门昼闭，加以淮水淼漫，危同三坂，怀山之势已成，为鱼之期可见，若使身死可以益国，城没足用报恩，虽葬鱼鳖，其甘如荠，政以朽耄无庸，心负恩寄，耻辱之甚，非止老臣。
【启】梁陆倕敕使行江州事启曰：封畛遐旷，缠井奥实，陆海神皋，偏属兹境，兼以茂亲明德，淮翰作镇，宣述条教，匡赞盛猷，自非问望兼弘，宁可擢膺嘉举。
【教】齐谢朓为录公拜扬州恩教曰：昔召南分陕，流甘棠之德，平阳好道，深狱市之寄，吾忝属负荷，任总侯伯，受饯元戎，作牧中甸，此地五都杂会，四方是则，而向隅之矜斯积，纳隍之叹犹繁，兴念下车，无忘待旦，有齐礼导德，致之仁寿，弘漏网之宽，申在宥之泽。
梁简文帝罢雍州恩教曰：折以片言，事关往圣，寄之勿扰，传彼昔贤，故剋木不对，画狱无入，吾自之雍，矜怀圄犴，幸得天无虚旱，地歇怪虫，今轴车行涂，舟艎且戒，植柳官度，尚或依然，寄饭曹僖，犹思恩宥，况义化君民，节离寒暑，悯兹歧路，宜留惠泽。
临雍州原减民间资教曰：诚欲投躯决堤，曝身求雨，九伐方弘，三驱未息，役爨之忧，兵家斯急，师兴之费，日用弥广，今春流既长，舻舳争前，转漕相追，馈粮不阙，义存矜急，无俟多费。
临雍州革贪惰教曰：壮夫疲於擐甲，匹妇劳於转输，藜藿难充，转死沟壑，春蚕不暖寒肌，冬收不周夏饱，胡宁斯忍，复加裒削，伤盗抵罪，遂为十一之资，金作赎刑，翻成润屋之产。
◇尹
应劭《汉官》曰：河南，先所理周地也，秦兼天下，置三川守，洛阳尹也，汉更名河南，孝武皇帝增云太守，世祖中兴，徙都雒阳，改号为尹，尹，正也。
王隐《晋书》曰：乐广为河南尹，郡中多怪，无敢数在厅事者，唯广处之。
《晋中兴书》曰：晋太兴元年，改丹阳内史为丹阳尹。
又曰：刘隗为长兼侍中，出补丹阳尹，隗虽在外，而万机秘密，皆豫闻之。
《语林》曰：许玄度出都，诣刘真长，先不识，至便造之，一面留连摽，［○句有脱文。］刘［原字坏，据明活字本补。］贵略无造诣，遂九十日一诣许，［按世说宠礼篇注作九日十一诣之，此有倒讹。］语曰：卿为不去，家将成轻薄京尹。
【诗】梁元帝去丹阳尹尹荆州诗曰：骖驾乘驷马，谒帝朝承明，分符莅闽越，终然惭励精。
又曰：副君垂奖眄，仁慈穆且敦，终朝陪北阁，清夜侍西园，降贵深知己，宁思食椹恩，未尝辞昼室，谁忍去轘辕。
梁萧琛和元帝诗曰：妙善有兼姿，群材成大厦，弈弈工辞赋，翩翩富文雅，丽藻若龙雕，洪才类河泻，案牍时多暇，优游阅典坟，儒墨自玄解，文史更区分，平台礼申穆，兔苑接卿云，轩盖荫驰道，珠履忽成群，德音高下被，英声远近闻。
梁徐勉和元帝诗曰：敬爱良是贤，谦恭寔所务，尊贤遗道德，重学严师傅，六艺诚为敏，三雍称有裕，覆被唯仁义，吐纳必珪璋，壮思如泉涌，逸藻似云翔，夙有匡时调，早怀经世方，留心在庶绩，厉精思治纲。
【表】梁刘孝仪晋安王让丹阳尹表曰：臣闻盈尺径寸，易取琢磨，南箕北斗，难为簸挹，何则，良工质美，在器成珍，假名责实，涉求必殆。
梁邵陵王让丹阳尹初表曰：臣进非民誉，退异宗英，尸居戎号，已紊彝典，况京兆五守，西汉难追，河南二尹，东京罕继，审己循涯，自知莫可，街谈巷议，尤见不胜。
梁庾肩吾为南康王让丹阳尹表曰：臣闻剑镂七星，非有司天之用，帘图五岳，宁识崇朝之云，是知策彼泥龙，不能令其逐日，乘斯流马，安可使其奔电，方今振鹭盈庭，白驹空谷，惟帝念功，惟明克允，君子之国，幸闻其让，石门之水，获免於贪。
【序】梁元帝丹阳尹传序曰：传曰：大夫受郡，《汉书》曰：尹者正也，及其用人，实难授受，广汉和颜接下，子高自辅经术，孙宝行严霜之诛，袁安留冬日之爱，自二京版荡，五马南渡，固乃上烛天文，下应地理，尔其地势，可得而言，东以赤山为城皋，南以长淮为伊洛，北以锺山为卓阜，西以大江为黄河，既变淮海为神州，亦即丹阳为京尹，虽得仁之盛，颇愧前贤，而眄遇之深，多用宰辅，皇上受图负扆，宝历惟新，制礼以告成功，作乐以彰治定，岂直四三皇，六五帝，孕夏陶周而已哉，若夫位以德叙，德以位成，每念忝莅京河，兹焉四载，以入安石之门，思勤王之政，坐真长之室，想清谈之风，求瘼馀晨，颇多夏景，今缀采英贤，为丹阳尹传。
◇太守
《汉书》曰：郡守，秦官，掌理其郡，秩二千石，景帝中二年，更名太守。
又曰：季布为河东太守，孝文时，人有言其贤，召欲以为御史大夫，人又言其勇使酒，至，留邸一月罢，布曰：臣待罪河东，陛下无故召臣，此人必有欺陛下者，夫以一人誉召臣，一人毁去臣，恐天下有识闻之，以窥陛下，上曰：河东吾股肱郡，故时召君尔。
又曰：文翁，庐江人，少好学，景帝末，为蜀郡守，修起学馆於成都，招下县子弟，以为学官僮子，得教令，吏民见而荣之，由是大化蜀地，学于京师者，比齐鲁焉。
又曰：黄霸，字次翁，为颍川太守，户口岁增，治为天下第一，徵守京兆尹，是时凤皇神雀数集郡国，颍川尤多，天子以霸治行终长者，下诏赐爵关内侯，黄金百斤。
又曰：哀帝时，南郡多盗贼，授萧育为太守，上以育耆旧名臣，乃以三公使车载育，入殿中受策，加赐黄金二十斤，育至南郡，盗贼断迹。
《韩子》曰：李悝为魏文侯上地守，而欲民之善射，乃下令云，民有狐疑之讼者，令之射狗，中之者胜，不中者负，民皆习射，日夜不休，与秦战，大败之，以民之善射也。
《东观汉记》曰：冯勤曾祖扬，宣帝时为弘农太守，生八男，［原讹勇，据冯校本改。］皆典郡，赵魏号为冯万石。
又云，赵喜，字伯阳，为平原太守，后青州大蝗，入平原界辄死，岁屡有年，百姓歌之。
又曰：朱晖，字文季，再迁临淮太守，吏民畏爱，为之歌曰：强直自遂，南阳朱季，吏畏其威，民怀其惠。
又曰：张堪，字君淑，试守蜀郡太守，迁渔阳太守，开治稻田八千馀顷，教民种田，百姓以殷富，童谣歌云，桑无附枝，麦穗两岐，张君为政，乐不可为，视事八年，匈奴不敢犯塞。
又曰：廉范，字叔度，为蜀郡太守，成都邑宇逼侧，旧制禁民夜作以防火，而更相隐蔽，烧者日日相属，范乃毁削前令，但严使储水，百姓为便，乃歌之云，廉叔度，来何暮，不禁火，民安堵，昔无襦，今五袴。
又曰：王阜为益州太守，神马四出，镇河中，甘露降，白乌见，连有瑞应，世谓其用法平正宽慈，惠化所致。
《三辅决录》曰：马援诫兄子书，庞伯高，敦笃周慎，口无择言，吾爱重之，原汝曹效之，世祖见援书，即擢为零陵太守，在郡四年，甚有治化。
张璠《汉书》曰：宋登，字叔阳，出为颍川太守，市无豫价，路不拾遗，病免，卒於家，汝阴人配社祀之。
沈约《宋书》曰：羊玄保为黄门郎，善弈棋，棋品第三，太祖亦好弈，数蒙引见，与太祖赌郡，戏胜，以补宣城太守。
【诗】宋谢灵运去永嘉郡诗曰：野旷沙岸静，天高秋日明，憩石挹飞泉，攀林搴落英。
梁简文帝罢丹阳郡往与吏民别诗曰：久归从事麦，非留故吏钱，柳栽今尚在，棠阴君讵怜。
梁沈约去东阳与吏民别诗曰：微薄叨今幸，忝荷非昔期，唐风岂异世，欲明重在兹，饰骖去关辅，分竹入河淇，下车如昨日，曳组忽弥期，霜载凋秋草，风三动春旗，无以招卧辙，宁望后相思。
【碑】晋孙楚雁门太守牵府君碑曰：君体德允直，才量高杰，明鉴达於世变，弘毅足以致远，聿振鸿翼於衮尘之表，卓尔先觉於拟议之前，迁雁门太守，教民耕战，听断以情，信赏必罚，下服其命，是以夷狄窘迫，罔知所安，譬秋枯之陨晨风，激雹之不及掩耳目也，伐叛柔服，威震沙漠，遗种远迹，万里无烟，烈烈君侯，文武允崇，少兼七德，翰飞抚戎，名扬河朔，威震汉中，临危运奇，在难匪从，回旌束麾，抚司徐青，截彼隆贼，海岱以平，剖符千里，为国扞城。
晋孙绰颍州府君碑曰：君天纵杰迈，奇逸卓荦，茂才亮拔，雅度恢廓，通理远鉴之识，礼乐饰身之具，固以足之於天仞，冠之於搢绅，出匡南位，功深於爵，金龟三曜，冲壤再发，道光古贤，风改彫伪，允可谓明德宏猷，赞世之伟器者矣，矫矫秀姿，卓卓英韵，他人之高，及肩而已，邀命有数，讬生皇代，所忝之至，人知其幸，况在怀情，而无自识，但亲勤末效，违离已及，低徊房禁，攀恋罔遗。
【表】梁范云除始兴郡表曰：臣被沐恩灵，栖息荣幸，贬貌兢视，挺襟轸虑，徒誓蠡管之诚，终沈荧爝之用，不悟悬景丽天，通泾润下，月绪未交，镕光再铄，脩鞠惭疑，驩不及抃，且地邻旧越，甸分故楚，厥壤惟腴，寔邦斯大，将何以再宣王猷，陶奉惠渥。
梁萧子范为蔡令樽让吴郡表曰：全［原讹今，据冯校本改。］吴奥区，地迫都辇，壁被［冯校本作彼，则上壁字当作譬。］四京，则扶风冯翊，方之洛下，则颍川河内，自非时雨之政，解绳之才，宁可奉共理之言，承河润之旨，邓攸廉白，乃著不留之歌，贺邵沈静，犹致题门之责。
陈徐陵为始兴王让琅邪二郡太守表曰：甫离怀袖，裁脱绮纨，適贺隆私，使膺珪组，执玉不起，抠衣未胜，自甘泉通大，［本集作火。］细柳屯兵，旁带戎尘，颇同疆埸，言瞻汉草，乃曰中州，遥望胡桑，已成边郡，诚复居藩体国，应思马骏之功，论地维亲，宜慕萧［本集作曹。］彰之勇。
隋江总为衡阳王让吴郡表曰：芝泥驰印，发命开函，颖之诚，［句有脱文。］夏霜易霣，兢惶之至，春冰可涉，临辎面轼，即事何取，广川无声，颇知自匹。
【教】梁简文帝复临丹阳教曰：昔越张脩猛，用弘美绩，边延善政，寔著民谣，吾冲弱寡能，未明理道，猥以庸薄，作守京河，将恐五袴无谣，两岐难颂，思立恩惠，微宣风范。
梁丘迟永嘉郡教曰：贵郡控带山海，利兼水陆，实东南之沃壤，一都之巨会，而曝背拘牛，屡空於畎亩，绩麻治丝，无闻於窐巷，其有耕灌不脩，桑榆靡树，遨游鄽里，酣酺卒岁，越伍乖邻，流宕忘返，才异相如，而四壁独立，高惭仲蔚，而三径没人，虽谢文翁之正俗，庶几龚遂之移风。
梁任昉为齐竟陵王世子临会稽郡教曰：富室兼并，前史共蠹，大姓侵威，往哲攸嫉，而权豪之族，擅割林池，势富之家，专利山海，至乃水称峻岩，严我君后，［按全梁文四十二云，严我君后以下十句，当是碑颂之文，误跳在此。］崇墉增仞，内通神明，出符大顺，火炎昆冈，神岳崩溃，兰艾同烬，玉石俱碎，哲人遭命，哀有馀慨。
【碑】桓宣城碑曰：君器量高濬，神气披朗，商略雅俗，隐括真伪，擢奇取异，不轨常流，固以准的当时，拟议郭许矣，处身立朝，不峻功名，俯仰显默之际，优游可否之间，迹埤而道不污，身屈而志不屑矣，铭曰：於穆我后，禀兹纯爽，虚豁高畅，萧条迈上，风任外舒，卓鉴内朗，神栖冲慎，形同俯仰，将登槐棘，宏振纲网，令仪早徂，德音永响。
【铭】晋傅玄江夏任君铭曰：君讳倏，承洪苗之高胄，禀岐嶷之上姿，质美珪璋，志邈云霄，景行足以作仪范，柱石足以虑安危，弱冠而英名播乎遐迩，拜江夏太守，内平五教，外运六奇，邦国人安，飘尘不作，铭曰：瓘瓘任君，应和秀生，如山之峙，如海之淳，才行阐茂，文武是经，群后利德，泊然弗营，宜享景福，光辅上京，如何夙逝，不延百龄。
宋傅亮故安成太守傅府君铭曰：爰自汉季，以及晋朝，高名远德，系轨于时，贞风亮节，流声累叶，君承世德之芳流，荡二象之淑灵，含章蕴粹，佩兰蕙，［○句有脱文。］韦带饭蔬，朝不及夕，不以栖迟改其间，不以隐约回其操，杨生所为，夕幽而不改随和之德者，其斯之谓欤，栖心古烈，拟踵前修，淹流孔老，［原讹若，据冯校本改。］宛然内求，于言中伦，庸行归周，神之听之，匪明匪幽。
【章】梁简文帝为王规拜吴郡太守章曰：臣今原敛衽后恩，循墙所忝，示山河而形胜，顾浮桥而不见，苍鹰一游，望仙掌而逮然，方当驾吉祥之车，入句吴之地，驱缇扇之马，抚奉德之乡，制锦何阶，棼丝方始。
梁陆倕授浔阳太守章曰：镂水雕脂，不见大龙之象，课虚叩寂，宁闻驾辩之音，徒荷客盖，空班推择，不能使府庭生梓，横閤诵经，俯睨朱辎，仰瞻缯盖，漏上严辨，伏轼多惭。
【表】宋颜延之拜永嘉太守辞东宫表曰：抗志绝操，芼陆谢刍，代食宾士，何独匪民。
又为齐景灵王世子临会稽郡表曰：此郡歌风蹈雅，既仿佛於淹中，春诵夏弦，实依俙於河上，顷者以来，稍有讹替，可推择明经，式寄儒职，使琢玉成器，无爽昔谈，铸金待价，有符旧说。
【教】梁陆倕未至浔阳郡教曰：第五伦之临会稽，躬斩马草，邓伯道之莅吴郡，自运家粮，故能使吏作颂歌，民胥兴咏，太守薄德，谬叨龟组，窃原巴祗闇坐接客，思匹吴隐被絮对宾，常药自随，式瞻无远，单车入境，窃所庶几，旧须发民治道及戍逻揄樵采，［句有脱文。］诸如此类，一皆省息。
又云，太守家本诸生，伏膺典记，光武灵台之籍，较涉根基，张华聚土之书，略见庭户，贵郡图载，其具存方策，校以山经，参诸括象，原野城寺，宛在心目，龙泉鹤岭，不易穷登，所撰郡图，可勿亲用，公孙陛戟，既似井蛙，延寿执戈，实同儿戏。
◇令长
《左传》曰：子皮使尹何［原讹问，据冯校本改。］为邑，子产曰：少，未知可否，子皮曰：使夫往而学焉，夫亦愈知治矣，子产曰：不可，人之爱人，求利之也，今吾子爱人则以政，犹未能操刀而使割也，其伤实多，子之爱人，伤之而已。
《晏子春秋》曰：景公使晏子为阿宰，三年而毁闻於国，公不悦，召而免之，婴谢曰：婴知过矣，请复阿，三年而誉必闻於国，公召而赏之，辞而不受，公问其故，对曰：昔者婴之所治当赏，而今所以治当诛，是故不敢受。
《说苑》曰：宓子贱治单父，弹琴，身不下堂，单父治，巫马期亦治单父，以星出，以星入，日夜不处，以身亲之，而单父亦治，巫马期问其故，宓子曰：我之谓任人，子之谓任力，任力者劳，任人者佚。
又曰：晋平公问赵武曰：中牟三国之股肱，邯郸之肩髀也，寡人欲其良令也，其令空，谁使而可，赵武曰：邢子可，公曰：邢子非子之雠邪，对曰：私雠不入公门。又问曰：中府之令空，谁使而可，赵武曰：臣子可，故外举不避雠，内举不避子。
《新序》曰：昔子奇年十八，齐君使之治阿，既行矣，悔之，使使追之，未到阿，及之还之，已到，勿还也，使者及之而不还，君问其故，对曰：臣见所以共载者白首也，夫以老者之智，以少者决之，必能治阿矣，是以不还。
《史记》曰：西门豹为邺令，会长老，问民所疾苦，禁巫祝为河伯取民之女为妇，凿渠十二，灌溉民田，到今皆得水利。
《汉书》曰：焦延，字子贡，为小黄令，以伺候先知，奸邪盗贼不得发，爱养利民，当迁，三老官属上书，原留延，有诏许之。
又曰：萧育为茂陵令，会课，育第六，而陈令郭舜殿，见责问，育为之请，扶风怒曰：君课第六，裁自脱，何暇为之左右，及罢，传召茂陵令诣后曹，当以职事对，育径出，曹书佐随牵育，育按佩刀曰：萧育杜陵男子，何能诣曹也，遂趋出，欲去官，明旦，诏召入，拜为司隶校尉，育过扶风府门，官属掾吏数百人，拜谒车下。
又曰：召信臣以明经甲科为郎，出补穀阳令，举高第，选上蔡长，其治视民如赤子，所居见称述。
司马彪《续汉书》曰：牟融举茂才，为丰令，视事三年，政化流行，县无狱讼，吏畏而爱之，治有异迹，为州郡最。
又曰：卓茂迁密令，其治民，举善而教，不能则劝，口不出恶言，劳心忧念，吏民知其有缓急，以恩信待吏，吏畏而爱之，不忍欺也，元始中，天下蝗，河南二十县蝗，独不入密界，督邮书言，太守大怒，自出案行密界中，实然，乃惊。
又曰：鲁恭为中牟令，导民以孝，推诚而治，建初中，郡国螟伤稼，犬牙缘界，不入中牟，河南尹袁安，疑其不实，遣仁恕掾肥亲往察验之，恭随行阡陌，俱坐桑下，有雉止其傍，有童儿，亲曰：何不击之，儿曰：雉方将雏，亲矍然而起，与恭诀曰：所以来者，欲察治之善恶尔，今虫不犯境，此一异也，化及鸟兽，此二异也，竖子有仁心，此三异也，久留徒扰贤者，可［《太平御览》二百六十七作耳，当属上为句。］还府，以状白安，美其治，以励属县。
又曰：孔奋守姑臧长，治有异道，时天下扰乱，河西独安，而姑臧市日四合，为河西富县，每前长居官数月，辄致赀产，奋在姑臧积四岁，财产不增，奋素孝，自来为长时，供养至谨，在姑臧，唯母极膳，妻子饮食但葱韭。
又曰：蔡肜除偃师长，视事五年，县无盗贼，州课第一，迁襄贲令，时盗贼抄掠，肜到官，诛奸猾，县界清静，诏书增秩一等，赐缣百疋，册书勉励。
又曰：刘宠除东平陵令，是时民俗奢泰，宠到官躬俭，训民以礼，上下有序，都鄙有章，视事数年，以母病弃官归，百姓士女，攀车距轮，充塞道路，车不得前，乃轻服潜遁。
又曰：刘騊［《太平御览》二百六十七作刘駼騊，按当作刘騊駼。］为涢［御览作湞。］阳长，政化大行，道不拾遗，以病去官，童谣歌曰：悒然不乐，思我刘君，何时复来，安此下民。
又曰：虞诩为朝歌长，故旧皆吊，诩曰：难者不避，易者不从，不遇盘根错节，何以别其利器乎。
又曰：公孙述补清水长，太守以其能，使兼治五县，政事循理，奸盗不发，郡中谓有神明。
又曰：虞延除细阳令，每至岁时伏腊，休遣徒系，各使还家，并感其恩，应期归，有一囚，於家被病，自载诣狱，既至城门而死。
又曰：董宣为洛阳令，宁平公主乳母奴，白日杀人，因匿主家，吏不能得，及主出行，以奴骖乘，宣於太［《太平御览》二百六十六作大。］夏门亭候之，乃驻车叩马，以刀画数主失者三，叱奴下车，格杀之，主即驰车入宫，上大怒，召宣，令欲死乎，宣叩头曰：臣奉法之吏，不敢纵法，不欲死也，上曰：捶之，宣曰：原一言，死无恨，上曰：何言，宣曰：陛下圣德中兴，而纵奴杀良民，以奴杀臣，臣死之后，陛下何以治天下，捶杀臣，不如臣自杀，即以头撑楹，流血被面，上令小黄门持之，曰：痴令，叩头谢主，宣不从，上顿痴令头，宣两手据地，不肯低头，上敕强项令出，诣太官赐食，［事具公主部。］
又曰：郑弘为县令，政化大行，民王逢，得路遗宝物，县於衢道，求主还之。
又曰：胡绍为河内怀令，三日一视事，十日一诣仓［《太平御览》二百六十七仓下有受字。］俸米，於閤外炊作乾饭食之，不设釜灶，得一彊盗，问其党与，得数百人，皆诛之，［原作奸，据冯校本改。］政教清平，为三河表。
又曰：刘昆除江陵令，时县连火灾，昆辄向火叩头，多能降雨止风，具火部。
《益部耆旧传》曰：阎宪为绵竹令，有男子杜成，夜行，於路得遗装，开视有锦二十疋，明早送诣吏曰：县有明府君，犯此则惭。
风俗通云，俗说，孝明帝时，尚书郎河东王乔，迁为邺令，乔有神，每月朔，常诣台朝，明帝怪其来数而无车骑，密令太子［风俗通子字无。］史候望，言临至时，常有双凫从东南来，因伏伺，见凫举罗，但得一只菭，使尚方识视，四年中所赐尚书郎属履也，［事具神仙部。］
鲁国先贤传曰：孔翊为洛阳令，置水庭前，得嘱讬书，皆投水中，一无所发。
【诗】晋潘岳怀县诗曰：小国寡人民，终日寂无事，白水过庭激，绿槐夹门植，信美非吾土，秪搅怀归志，眷然顾巩洛，山川邈离异，原言还旧乡，畏此简书忌。
晋河阳令潘安仁诗曰：密生化单父，子奇莅东阿，桐乡建遗勋，武城播弦歌，逸骥腾夷路，潜龙跃海波，弱冠步鼎铉，既立宰三河，徒美天姿茂，岂谓人爵多。
陈阴铿罢故章县诗曰：秩满三秋暮，舟虚一水滨，漫漫遵归道，凄凄对别津，晨风下散叶，岐路起飞尘，长岑旧知远，莱芜本自贫，被里恒客吏，正朝不系民，唯当有一犊，留持赠后人。
【颂】后汉蔡邕陈留太守行小黄县颂曰：大颢为政，建时春阳，我君劝止，戾兹小黄，济济群吏，摄齐升堂，乃训乃厉，示之宪方，原罪以心，察狱以情，钦于刑滥，惟务求轻，有辜小罪，放死从生，玄化洽矣，黔首用宁，惟以作颂，式昭德声。
又考城县颂曰：暧暧玄路，北至考城，劝兹穑民，东作是营，农桑之业，为国之经，我君勤心，德音邈成，率尔苗民，慎不敬听，女执伊筐，男执其耕，申戒群僚，务在宽平，罪人赦宥，囹圄用清，晋江伟襄邑令傅浑颂曰：君禀二仪之醇粹，履元亨之贞和，比德金玉，而坚白不磨，自处户庭，而名称家邦，不出门庭，而声播诸华矣，弱冠而应式叙，起家而君斯民，其为政也，同励秋霜，等惠春仁，刑不滥疏，赏不僣亲，仪天地之简易，则大道之清纯，是以其道易行，其教易遵也，凡我士民，襁老携幼，惴惴而怀君之恩，颙颙而恋君之德，相与援衡轩而雨涕，若赤子於父母也，明明君侯，临下有赫，克隆有光，惠我咫尺，于以具瞻，有观其宅，乃冰其清，乃玉其白，风抗其高，云垂其泽，宛荆未清，淮夷孔炽，春日萋萋，我车既备，光光我君，爰登其司，微微襄鲁，有坰［原作〈土四〉，据冯校本改。］斯记，君有遗爱，民有馀思，敢扬斯颂，垂之来志。
【赞】晋孙绰孔松杨象赞曰：君德器纯固，基宇高邃，荆玉不及喻其温，南金未能方其励，夫其温恭笃诚，善诱勤劝，外身崇物，非躬厚人，指捴必谦，动静克让，允有古贤之风流，乃祖之遗人矣，肇阶方尺，临政弊邑，絜齐冬冰，泽侔春露，於穆我后，含和体纯，行范乃祖，德冠搢绅，降迹垂化，泽侔三春，超然遐举，遗爱在民。
晋孙楚梁令孙侯颂曰：於穆君侯，英才宣朗，神鉴将来，思通既往，受佐陕西，临我邦壤，声之所振，下应如响，明断决疑，易於指掌，野有寇盗，惟侯屏之，我有田畴，惟侯辟之，古人慎狱，惟侯平之，凡此三惠，如何勿思。
【启】梁任孝恭辞县启曰：但以执笏丹墀，累飞庭叶，垂缨禁里，屡改栏花，顾慕阶墀，不原违奉，不使恋主之心，施於犬马，倾日之志，偏在葵藿。
梁刘孝仪除建康令谢启曰：所恐长安少年，易为操弹，渭城游徼，矜其独勇，清路道奴，固知难摺，轻绥飞驾，且见为荣。
