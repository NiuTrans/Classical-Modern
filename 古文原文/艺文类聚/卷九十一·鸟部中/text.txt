<strong>孔雀鹦鹉青鸟雁鹅鸭鸡山鸡鹰鹞</strong>
◇孔雀
《春秋元命苞》曰：火离为孔雀。
《周书》曰：成王时，西方人献孔雀。
《楚辞》曰：孔盖兮翠旌。［孔雀之羽为车盖。］
《盐铁论》曰：南越以孔雀珥门户，今贵其所饶，非所以厚中国也。
《神仙传》曰：萧史吹箫，常致孔雀。
《汉书》曰：尉佗献文帝孔雀二双。
《西域传》曰：罽宾国出孔雀。
《续汉书》曰：西南夷曰滇池，出孔雀。
又云，西域条支国，出孔雀。
魏文帝诏朝臣曰：前于阗王山习，所上孔雀尾万枚，文彩五色，以为金根车盖，遥望曜人眼。
《郭子》曰：梁国杨氏子，年九岁，甚聪慧，孔君平诣其父，父不在，乃呼儿出，为设果，有杨梅，孔指以示儿，此贵君家果，儿应声答曰：未闻孔雀是夫子家禽。
晋公卿赞曰：世祖时，西域献孔雀，解人语，驯指，应节起舞。
杨孝元交州《异物志》曰：孔雀，人拍其尾则舞。
【赋】魏杨脩孔雀赋曰：魏王园中有孔雀，久在池沼，与众鸟同列，其初至也。甚见奇伟，而今行者莫眡，临淄侯感世人之待士，亦咸如此，故兴志而作赋，并见命及，遂作赋曰：有南夏之孔雀，同号称於火精，寓鹑虚以挺体，含正阳之淑灵，首戴冠以饰貌，爰龟背而鸾颈，徐轩翥以俯仰，动止步而有程。
魏锺会孔雀赋曰：有炎方之伟鸟，感灵和而来仪，禀丽精以挺质，生丹穴之南垂，戴翠旄以表弁，垂绿蕤之森纚，戴脩尾之翘翘，若顺风而扬麾，五色点注，华羽参差，鳞交绮错，文藻陆离，丹口金辅，玄目素规，或舒翼轩峙，奋迅洪姿，或蹀足踟蹰，鸣啸郁咿。
晋左九嫔孔雀赋曰：戴绿碧之秀毛，棹翠尾之脩茎，饮芳桂之凝露，食秋菊之落英，耀丹紫之倏烁，应晨风以悲鸣。
◇鹦鹉
《礼记》曰：鹦鹉能言，不离飞鸟。
《淮南子》曰：鹦鹉能言，而不可使长言，是得其所言，不得所以言。
《万毕术》曰：乾睪一名鹦鹉，断舌可使言语。
吴时外国传曰：扶南东有涨海，海中有洲，出五色鹦鹉，其白者如母鸡。
《异苑》曰：张华有白鹦鹉，华每出行还，辄说僮仆善恶，后寂无言，华问其故，鸟云，见藏瓮中，何由得知，公复在外，令唤鹦鹉，鹦鹉曰：昨夜梦恶，不宜出户，公犹强之，至庭，为鹯所搏，教其啄鹯脚，仅而获免。
《宣验记》曰：有鹦鹉飞集他山，山中禽辄相爱重，鹦鹉自念，虽乐不可久也，便去，后数月，山中大火，鹦鹉遥见，便入水霑羽飞而洒之，天神言，汝虽有志意，何足云也，对曰：虽知不能救，然尝侨居是山，禽兽行善，皆为兄弟，不忍见耳，天神嘉感，即为灭火。
沈约《宋书》曰：谢庄为太子庶子，时南平王铄，上赤鹦鹉，普诏群臣为赋，太子左卫率府袁淑，文冠当时，作赋毕，赍以示庄，庄赋亦竟，淑见而叹曰：江东无我，卿当独秀，我若无卿，亦一时之杰也，遂隐其赋。
【赋】后汉祢衡鹦鹉赋曰：时黄祖太子射，宾客大会，有献鹦鹉者，举酒於衡前曰：今日无以娱宾，窃以此鸟，自远而至，明慧聪善，原先生为之赋，衡笔不停缀，文不加点。
魏陈王曹植鹦鹉赋曰：美洲中之令鸟，超众类之殊名，感阳和而振翼，遁太阴以存形，遇旅人之严网，殊六翮而无遗，身挂滞於重緤，孤雌鸣而独归，岂余身之足惜，怜众雏之未飞，分麋躯以润镬，何全济之敢希，蒙含育之厚德，奉君子之光辉，怨身轻而施重，恐往惠之中亏，常戢心以怀惧，虽处安其若危，永哀鸣以报德，庶终来而不疲。
魏应玚鹦鹉赋曰：何翩翩之丽鸟，表众艳之殊色，被光耀之鲜羽，流玄黄之华饰，苞明哲之弘虑，从阴阳之消息，秋风厉而潜形，苍神发而动翼。
魏陈琳鹦鹉赋曰：咨乾坤之兆物，万品错而殊形，有逸姿之令鸟，含嘉淑之哀声，抱振鹭之素质，被翠羽之缥精。
魏王粲鹦鹉赋曰：步笼阿以踯躅，叩众目之希稠，登衡幹以上千，噭哀鸣而舒忧，声嘤嘤以高厉。又憀憀而不休，听乔木之悲风，羡鸣友之相求，日奄蔼以西迈，忽逍遥而既冥，就隅角而敛翼，倦独宿而宛颈。
魏阮瑀鹦鹉赋曰：惟翩翩之艳鸟，诞嘉类於京都，秽夷风而弗处，慕圣惠而来徂，被坤文之黄色，服离光之朱形，配秋英以离绿，苞天地以耀荣。
晋傅玄鹦鹉赋曰：奇毛曜体，绿采含英，凤翔鸾跱，孔质翠荣，发言辄应，若响追声。
晋左九嫔赋曰：色则丹喙翠尾，绿翼紫颈，秋敷其色，春耀其荣。
晋卢谌赋曰：有遐方之奇鸟，产瓜州之旧壤，挥绿翰以运影，启丹觜以振响。
晋傅咸赋曰：有金商之奇鸟，处陇坻之高松，谓崇峻之可固，然以慧而入笼，披丹唇以授音，亦寻响而应声，眄明眸以承颜，侧聪耳而有听，口才发而轻和，密晷景而随形，言无往而不复，似探幽而测冥，自嘉智於君子，足取爱而扬名。
晋曹毗赋曰：余在直，见交州献鹦鹉鸟，嘉其有智，叹其笼樊，乃赋之曰：其形则雉顾鹄眄，鹰跱雁息，丹喙含暎，缃葩焕翼，森森脩尾，蔚蔚红臆，金采员婴於双眸，朱藻烂晖於首侧。
晋桓玄鹦鹉赋曰：有遐方之令鸟，超羽族之拔萃，翔清旷之辽朗，栖高松之幽蔚，罗万里以作贡，婴樊绁以勤瘁，红腹赪足，玄颔翠顶，革好音以迁善，效言语以自骋，翦羽翮以应用，充戏玩於轩屏。
宋颜延之白鹦鹉赋曰：虽言禽之末品，妙六气而剋生，往秘奇於鬼服，来充美於华京，恨仪凤之无辨，惜晨鹥之徒暄，思受命於黄发，独含辞而采言，起交河之荣薄，出天山之无垠，既达美於天居，亦俪景於云阿，渐惠和之方渥，缀风土而未讹，服琐翮於短衿，仰梢云之曾柯，觊天网之一布，漏微翰於山阿。
宋谢庄赤鹦鹉赋曰：徒观其柔仪所践，赪藻所挺，华景夕映，容光晦鲜，惠性生昭，和机自晓，审国音於寰中，达方声於裔表，及其云移霞峙，霰委雪翻，陆离翚渐，容裔鸿轩，跃林飞岫，焕若轻电，溢烟门，集场圃，晔若夭桃被玉园，至於气淳体净，雾下崖沉，月图光於绿水，云写影於青林，溯还风而耸翮，霑清露而调音。
梁昭明太子鹦鹉赋曰：有能言之奇鸟，每知来而发声，乍青质而翠映，或体白而雪明，喙前钩而趋步，翼高舞而翩翾，足若丹而三布，目如金而双圆。
【赞】晋郭璞山海图赞曰：鹦鹉慧鸟，栖林啄蕊，四指中分，行则以觜，自贻伊笼，见幽坐伎。
◇青鸟
《山海经》曰：三危之山，有青鸟居之，［青鸟主为西王母取食者，引自栖息於此山也。］
纪年曰：穆王十三年，西征至于青鸟之所憩。
《汉武故事》曰：七月七日，上於承华殿斋，正中，忽有一青鸟从西方来，集殿前，上问东方朔，朔曰：此西王母欲来也，有顷，王母至，有二青鸟如乌，侠侍王母旁。
又曰：钩弋夫人卒，上为起通灵台，常有一青鸟集台上。
《晋中兴书》曰：颜含嫂病困，须髯蛇胆，不能得，含忧叹累日，忽有一童子，持青裹授含，乃蛇胆也，童子化为青鸟，飞去。
《神仙传》曰：东陵圣母，广陵海陵人杜氏妻也，学刘纲道，坐在立亡，杜公不信，诬言圣母作奸，收付狱，圣母从窗中飞去，於是远近为立庙，甚有神验，常有一青鸟在祭所，人有失物者，青鸟便飞集物上，路无拾遗。
【赞】晋郭璞青鸟赞曰：山名三危，青鸟所憩，往来昆仑，王母是隶，穆王西征，旋轸斯地。
◇雁
《尔雅》曰：凫雁丑，其足蹼，［脚指间有幕蹼属相著。］
《方言》曰：自关而东谓之雁。
《海内经》曰：雁门山，雁出其间，在高柳北。
《礼记》曰：季冬之月，雁北向。
《周书》曰：白露之日，鸿雁来，寒露之日。又来。
《仪礼》曰：婚礼下达，纳采用雁。
《毛诗》曰：雍雍鸣雁，旭日始旦。
《庄子》曰：山木以不材，得终其天年，出於山，及邑，舍故人之家，令竖子杀雁烹之，竖子请曰：其一雁能鸣，其一不能鸣，请奚杀，主人曰：杀不能鸣者，弟子问曰：山中之木，以不材得其天年，主人之雁，以不材而死，先生何处焉，庄子笑曰：周将处夫材与不材之间乎。
《史记》曰：苏武在匈奴中，昭帝遣使通和，武思归，乃夜见汉使，教使谓单于曰：天子射上林中，得雁，足有系帛书，言武等在其泽中，使者如其言，单于大惊，乃使武还。
《淮南子》曰：夫雁从风而飞，以爱气力，衔芦而翔，似备弋缴。
《说苑》曰：秦穆公得百里奚，公孙支归取雁以贺曰：君得社稷之臣，敢贺社稷之福，公不辞，再拜而受。
《续汉书》曰：陈群父子，并著高名，世号三君，每宰府辟召，常同时旌命，羔雁成群，当世者靡不荣之。
郑氏婚礼谒文赞曰：雁候阴阳，待时乃举，冬南夏北，贵其有所。
《会稽典录》曰：虞国少有孝行，为日南太守，常有双雁，宿止厅上，每出行县，辄飞逐车，既卒於官，雁逐丧还至馀姚，住墓前，历三年乃去。
盛弘之《荆州记》曰：雁塞北接梁州汶阳郡，其间东西岭，属天无际，云飞风翥，望崖回翼，唯一处为下，朔雁达塞，矫翮裁度，故名雁塞，同於雁门也。
邓德明《南康记》曰：平固县有覆笥山，上有湖，周回数十里，有石雁浮在湖中，每至秋天，石雁飞鸣，如候时也。
【诗】魏应玚诗曰：朝雁鸣云中，音响一何哀，问子游何乡，戢翼正徘徊，言我塞门来，将就衡阳栖，往春翔朔土，今冬客南淮，远行蒙霜露，毛羽日摧颓，常恐伤肌骨，身陨沈黄泥。
梁简文帝赋得陇坻雁初飞诗曰：高翔惮阔海，下去怯虞机，雾闇早相失，沙明还共飞，陇狭朝声聚，风急暮行稀，虽殄轮台援，未解龙城围，相思不得反，且寄别书归。
夜望单飞雁诗曰：天霜河白夜星稀，一雁声嘶何处归，早知半路应相失，不如从来本独飞。
梁沈约咏湖中雁诗曰：白水满春塘，旅雁每回翔，唼蓱牵弱藻，敛翮带馀霜，悬飞竟不下，乱起未成行，刷羽同摇漾，一举还故乡。
梁刘孝绰赋得始归雁诗曰：洞庭春水绿，衡阳旅雁归，差池高复下，欲向龙门飞。
梁萧子范夜听雁诗曰：天月广夜辉，游雁犯霜飞，连翩辞朔气，嘹唳独南归，夜长寒复静，灯光暧欲微，凄凄不可听，何况触愁机。
周王褒咏雁诗曰：伺朝间曙响，妒垄有春翚，岂若云中雁，秋时塞外归，河长犹可涉，海阔故难飞，霜多声转急，风疏行屡稀，园池若可至，不复怯虞机。
周庾信赋得集池雁诗曰：逢风时迥度，逐侣乍争飞，犹忆方塘水，今秋已复归。
又咏雁诗曰：南思洞庭水，北想雁门关，稻粱俱可恋，飞去复飞还。
【赋】魏陈王曹植离缴雁赋曰：余游於玄武陂中，有雁离缴，不能复飞，顾命舟人，追而得之，故怜而赋焉，怜孤雁之偏特，情惆焉而内伤，合中和之纯气，赴四节而征行，远玄冬於南裔，避炎夏乎朔方，挂微躯之轻翼，忽颓落而离群，旅朋惊而鸣逝，徒矫首而莫闻，甘充君之下厨，膏函牛之鼎镬，蒙生全之顾覆，何恩施之隆博，於是纵躯归命，无虑无求，饥食粱稻，渴饮清流。
晋羊祜雁赋曰：鸣则相和，行则接武，前不绝贯，后不越序，齐力不期而并至，同趣不要而自聚，当其赴节，则万里不能足其路，苟泛一壑，则众物不能易其所，临空不能顿其翼，扬波不能瀸其羽。
晋孙楚雁赋曰：有逸豫之俊禽，禀和气之清冲，候天时以动静，随寒暑而污隆，飒同集于旷野，纷群翔於云中，翳朝阳之景曜，角声势於晨风，族类阜繁，数则千亿，迎素秋而南游，背青春而北息，溯长川以鸣号，凌洪波以鼓翼，任自然而相佯，穷天壤於八极。
◇鹅
《广志》曰：鴐鹅，野鹅也。
《列子》曰：黄帝与炎帝战，以雕鹖鹰雁鹅为旗帜。
鲁连子曰：君鹅鸭有馀食，士不足半菽。
《秦记》曰：符朗食鹅炙，知黑白之处，人不信，既而试之，果然。
《临海记》曰：郡东南有白石山，高三百馀丈，望之如雪，山上有湖，古老相传云，金鹅所集，八桂所植，下有溪谷，金光焕然，［事具桂部。］
幽明录曰：晋义熙中，羌主姚略，坏洛阳阴沟取砖，得一双雄鹅，并金色，交颈长鸣，声闻于九皋，养之此沟。
【赋】宋鲍昭野鹅赋曰：入长罗之逼胁，负高缴之樊萦，邈辞群而别偶，超烟雾而风行，践菲迹於瑶涂，升弱羽於丹庭，望征云而延悼，顾委翼而自伤，无青雀之衔命，乏赤雁之嘉祥，空秽君之园池，徒惭君之稻粱。
【序】晋苏彦鹅诗序曰：时暂出郡，忽闻鹅鸣声甚哀急，乃云野人所致，外吏规为方便，以俟送客，闻之怅然。又感庄生善鸣之雁，若其无音，将充庖厨，岂得放任，矫翮笼樊。
晋沈充鹅赋序曰：于时有绿眼黄喙，家家有焉，太康中，得大苍鹅，从喙至足，四尺有九寸，体色丰丽，鸣声惊人，三年而为暴犬所害，惜其不终，故为之赋云。
◇鸭
《广雅》曰：凫鹜，鸭也。
《说文》曰：鹜，野凫也。
《毛诗》曰：将翱将翔，弋凫与雁。
《左传》：公膳日双鸡，饔人窃更之以鹜，子尾怒。
《楚辞》曰：宁与骐骥抗轭乎，将与鸡鹜争食乎，宁昂昂若数千里之驹，泛泛若水中之凫。
鲁连子曰：陈无宇谓门客曰：昔荆来伐，无一人死，何国之寡士也，门客对曰：君车衣文绣，士不得以为缘，鹅鸭有馀食，士不足菽稗，堂上有酒池，士不得一尝，财者君所轻，死者士所重，君不以所轻与人，而欲得人所重，不亦难乎。
《说苑》曰：鹜无他心，故庶人以为贽。
《广志》曰：野鸭，雄者赤头有距，鹜生百卵，一日再生，有露华鹜，以秋冬生卵，并出蜀，晨凫肥而叵寒，宜为〈月隺〉。
焦赣《易林》曰：凫舞鼓翼，嘉乐充德。
《风俗通》曰：王乔为邺令，每月朔望，常自县诣台朝，帝怪其来数，而不见车骑，密令太史伺望之，言其临至，辄有双凫从东南飞来，於是举罗张之，但得一只舄，是先所赐尚书官属履也。
《广州先贤传》：顿琦至孝，母丧感慕，哀声不绝，有飞凫白鸠〈木妻〉庐侧，见人即去，见琦而留。
又，丁密遭父艰，有飞凫一双，游密庐旁小池，见人则驯附，如家所畜，后遭母丧，密归至所居一宿，故双凫复游戏池中。
《吴录》曰：娄县有石首鱼，至秋化为寇凫，凫头中犹有石也。
《南越志》曰：化蒙县祠山上，有池，池中有松凫，如今野凫，栖息松间，故俗谓之松凫。
【诗】梁简文帝咏单凫诗曰：衔苔入浅水，刷羽向沙洲，孤飞本欲去，得影更淹留。
又咏寒凫诗曰：回水浮轻浪，沙场弄羽衣，眇眇随山没，离离傍海飞。
隋江总赋得汎汎水中凫诗曰：归凫沸卉同，乱下方塘中，出没时衔藻，飞鸣忽飏风，浮深或不息，戏广若乘空，春鹦徒有赋，还笑在金笼。
【赋】晋蔡洪斗凫赋曰：嘉乾黄之散授，何气化之有灵，产羽虫之丽鸟，惟斗鸭之最精，禀离午之淑气，体鸾凤之妙形，服文藻之华羽，备艳采之翠英，冠葩绿以曜首，缀素色以点缨，性浮捷以轻躁，声清响而好鸣，感秋商之肃烈，从金气以出征，招爽敌於戏门，交武势於川庭，尔乃振劲羽，竦六翮，抗严趾，望雄敌，忽雷起而电发，赴洪波以奋击。
宋王徽野鹜赋曰：翾翾双鹜，体蕞羽微，和鸣媿雁，丽采惭翚，仰鹄推高，瞻隼惮威，遵时弄音，假日于飞，尔乃湛淡扬澜，俯仰威畴，心矜远野，意惕近洲。
齐谢朓野鹜赋曰：夫何罗人之伎巧，荐江海之逸禽，落摩天之迅羽，绝飞惊之好音，碎文锦之丹臆，纳绮绿之翠衿，孤雏喧而靡翼，羁雌叫而莫寻。
【启】梁刘孝仪为晋安王谢赐鹅鸭启曰：形类沈文，经符陶记，晋臣羞筮，吴觋未占，复有背如车盖，焜垂却月，口疑犀〈木娈〉，脚似鱼悬，出九芝之池，去千金之沼。
◇鸡
《尔雅》曰：鸡大者蜀，蜀子鵭，［尔雅释畜作狖。］绝有力奋，鸡三尺为鶤。
《春秋运斗枢》曰：玉衡星精散为鸡。又说题辞曰：鸡为积阳，南方之象，［离为日，积阳之象也。］火阳精物，炎上，故阳出鸡鸣，以类感也，［日将出，预喜於类，见而鸣也。］
《易》曰：巽为鸡，［鸡知时号令之谓。］
《周官》曰：工商执鸡，［取其守时而动。］
《毛诗》曰：君子于役，不知其期，曷至哉，鸡栖于塒，［凿墙而栖曰塒。］
又曰：鸡栖于桀，［栖於弋为桀。］
又曰：风雨，思君子也，乱世不改其度焉，风雨凄凄，鸡鸣喈喈，风雨如晦，鸡鸣不已。
《礼记》曰：子事父母，鸡初鸣，咸盥漱。
又曰：季冬之月，雉雊鸡乳。
《左传》曰：季郈之鸡斗，［季平子，郈昭伯二家相近，故鸡斗。］季氏芥其鸡，［捣芥子播其羽。］郈氏为之金距，平子怒，怒其不下己。
又曰：宾孟適郊，见雄鸡自断其尾，问之侍者，曰：惮为牺也。
《越绝书》曰：鸡山者，句践以畜鸡，将伐吴，以食死士。
《列子》曰：纪渻子为周宣王养斗鸡，十日而问之，鸡可斗乎，曰：未也，方虚骄而恃气，十日又问之，曰：未也，犹疾视而盛气，十日又问之，曰：几矣，望之如木鸡，其德全矣，异鸡无敢应者也。
《庄子》曰：庄子谓惠子曰：羊沟之鸡，［司马彪曰：羊沟斗鸡之处。］三岁为株，［株魁师。］相者视之，则非良鸡也，然而数以胜人者，以狸膏涂其头，［鸡畏狸也。］
又曰：妪鸡搏狸。
又曰：越鸡不能伏鹄卵。
《燕丹子》曰：燕太子丹质於秦，逃归，到关，丹为鸡鸣，遂得逃归。
《吕氏春秋》曰：善学者，若齐王之食鸡也，食其蹠，数千而后足。
《战国策》曰：秦惠王谓寒泉子曰：苏秦欺弊邑，欲以一人之智，反覆山东之君，夫诸侯之不可一，犹连鸡之不能俱止於栖也。
《史记》曰：子路性鄙，好勇力，冠雄鸡，佩猳豚，残暴孔子，孔子乃设礼义，稍诱之，子路乃委质，请为弟子。
又曰：武帝得越巫，立越祀，而以鸡卜，上信之。
《玄中记》曰：东南有桃都山，上有大树，名曰桃都，枝相去三千里，上有天鸡，日初出，照此木，天鸡即鸣，天下鸡皆随之。
《韩诗外传》曰：田饶事鲁哀公而不见察，哀公曰：臣将去君，黄鹄举矣，哀公曰：何谓也，饶曰：君不见夫鸡乎，头戴冠者文也，足搏距者武也，敌在前敢斗者勇也，见食相呼者仁也，守夜不失时者信也，鸡虽有五德，君犹曰瀹而食之者何也，以其所从来近，夫鹄一举千里，止君园池，食君鱼鳖，啄君黍粱，无此五德者，君犹贵之，以其所从来者远也。
《汉书》曰：王奉光好斗鸡，宣帝微时，数与奉光会，后即位，封邛成侯。又，宣帝微时，斗鸡於杜鄠之间。
又曰：龚遂为渤海太守，使民家养五鸡。
又曰：宣帝时，或言益州有金马碧鸡，可醮而致之，於是遣王褒持节求焉，［金形似马，碧形似鸡。］
《淮南子》曰：鸡将知旦，鹄知夜半。
范晔《后汉书》曰：河南乐羊子妻，不知何氏女，常有他舍鸡谬入垣内，姑盗杀食之，妻对鸡不食而泣，姑怪问之，妻曰：自伤居贫，使食有他肉，姑竟弃之。
《论衡》曰：传言淮南王得道，畜产皆仙，犬吠天上，鸡鸣云中。
又曰：孟尝君叛出秦关，鸡未鸣，关不开，下座贱客，鼓臂为鸡鸣，而群鸡和之，乃得出关，夫牛马以同类相应，而鸡人亦以殊音相和，应和之验，未足以效同类也。
《列仙传》曰：祝鸡公者，雒阳人，居尸乡北山下，养鸡百馀年，鸡皆有名字，千馀头，暮栖于树，昼日放散，呼名即种别而至。
《广志》曰：鸡有胡髯五指金骹，白鸡金骹者善奋，并州所献，吴中送长鸣鸡。
《魏志》曰：马韩国出细尾鸡，其尾长五尺馀，《九州春秋》曰：魏王入汉中，讨刘备，不得进，意欲弃之，乃发令曰：鸡肋，疏［《太平御览》九百十八作官。］属不知何谓，主簿杨脩曰：夫鸡肋，弃之则可惜，啖之无所得，以比汉中，王欲去也，乃白魏王，遂还。
《吴录》曰：魏文帝遣使求长鸣短鸣鸡，群臣以非礼，欲不与，孙权敕付之。
《南越志》曰：鸡冠四关，［《太平御览》九百十八作开。］如莲花，鸣声清澈。
《江表传》曰：南郡献长鸣承露鸡。
吴时外国传曰：扶南王范寻，以铁为斗鸡假距，与诸将赌戏。
《博物志》曰：祝鸡公养鸡法，今世人呼鸡云祝祝，起此也。
《幽明录》曰：晋兖州刺史沛国宋处宗，尝买得一长鸣鸡，爱养甚至，恒笼著窗间，鸡遂作人语，与处宗谈论，极有言智，终日不辍，处宗因此言巧大进。
《述异记》曰：雩都县江边有石室，常有神鸡，色如金，出穴，奋翼长鸣，见人辄飞入穴，因号为金鸡穴。
【诗】魏刘桢斗鸡诗曰：丹鸡被华采，双距如锋芒，原一扬炎威，会战此中唐，利爪探玉除，瞋目含火光，长翘惊风起，劲翮正敷张，轻举奋勾喙，电击复还翔。
魏陈王曹植斗鸡诗曰：游目极妙伎，清听厌宫商，主人寂无为，众宾进乐方，长筵坐戏客，斗鸡间观房，群雄正翕赫，双翘自飞扬，挥羽激流风，悍目发朱光，觜落轻毛散，严距往往伤，长鸣入青云，扇翼独翱翔，原蒙狸膏助，常得擅此场。
魏应玚斗鸡诗曰：戚戚怀不乐，无以释劳勤，兄弟游戏场，命驾迎众宾，二部分曹伍，群鸡焕以陈，双距解长緤，飞踊超敌伦，芥羽张金距，连战何缤纷，从朝至日夕，胜负尚未分，专场驱众敌，刚捷逸等群，四坐同休赞，宾主怀悦欣，博弈非不乐，此戏世所珍。
梁简文帝斗鸡诗曰：玉冠初警敌，芥羽忽猜俦，十日骄既满，九胜势恒遒，脱使田饶见，堪能说鲁侯。
又鸡鸣诗曰：塒鸡识将曙，长鸣高树巅，啄叶疑彰羽，排花强欲前，意气多惊举，飘飏独无侣，陈思助斗协狸膏，郈昭妒敌安金距，丹山可爱有凤皇，金门飞舞有鸳鸯，何如五德美，岂胜千里翔。
梁刘孝威鸡鸣篇曰：丹鸡翠翼张，妒敌得专场，翅中含芥粉，距外曜金芒，原赐淮南药，一使云间翔。
周庾信斗鸡诗曰：开轩望平子，骤马看陈王，狸膏燻斗敌，芥粉壒春场，解翅莲花动，猜群锦臆张。
周王褒看斗鸡诗曰：躞蹀始横行，意气欲相倾，妒敌金芒起，猜群芥粉生，入场疑挑战，逐退似追兵，谁知函谷下，人去独开城。
陈徐陵斗鸡诗曰：季子聊为戏，陈王欲骋才，花冠已冲力，金爪复惊媒，斗凤羞衣锦，双鸾耻镜台，陈仓若有信，为觅宝鸡来。
陈周弘正咏老败斗鸡诗曰：少壮摧雄敌，眄视生猜忌，一随年月衰，摧颓落毛驶，闲观春光满，东郊草色异，无复先鸣力，空馀擅场意。
【赋】晋傅玄斗鸡赋曰：或踯躅踟蹰，嗫喋容与，或杷地俯仰，或抚翼未举，或狼顾鸱视，或鸾翔鹄舞，或佯背而引敌，或毕命於强御，於是纷纭翕赫，雷合电击，争奋身而相戟兮，竞隼鸷而雕睨，得势者凌九天，失据者沦九地。
晋陆善长鸣鸡赋曰：美南鸡之殊伟，察五色之异形，何伺晨之早发，抗长音之逸声。
晋习嘏长鸣鸡赋曰：嘉鸣鸡之令美，智穷神而入灵，审璇玑之回遽，定昏明之至精，应青阳於将旦，忽鹄立而凤停，乃拊翼以赞时，遂延颈而长鸣，若乃本其形像，详其羽仪，朱冠玉珰，彤素并施，纷葩赫弈，五色流离，殊姿艳溢，彩耀华披，扇六翮以增晖，舒毳毛而下垂。
【赞】晋湛方生长鸣鸡赞曰：精心妙觉，独晓冥冥，风雨如晦，不愆其鸣。
梁刘孝威正旦春鸡赞曰：宝鸡陈苍，祠光表神，雄飞帝汉，雌鸣霸秦，排膺激怒，礴翅张瞋，电鞭失焰，雷车折轮，助摽魏教，擅场齐珍，名流晋戟，歌传汉臣，窃脂善盗，搏穀难驯，绿鹦智浅，苍鹰害深，兼姿五德，归于翰音。
【文】宋袁淑徘谐记，鸡九锡文曰：维神雀元年，岁在辛酉，八月己酉朔，十三日丁酉，帝颛顼遣征西大将军下雉公王凤，西中郎将白门侯扁鹊，咨尔俊鸡山子，维君天姿英茂，乘机晨鸣，虽风雨之如晦，抗不已之奇声，今以君为使持节金西蛮校尉西河太守，以杨州之会稽，封君为会稽公，以前浚鸡山子为汤沐邑，君其祗承予命，使西海之水如带，浚鸡之山如砺，国以永存，爰及苗裔，浚山侍郎丁鸿，舍人凫亭男梁鸿，郎中苏鹄死罪，伏惟君德著朝野，勋加鹓鷟，故天王凤皇，特锡位封，今凤鹊等在栖外，原时拜受，不胜欣豫之情，谨诣栖下以闻。
◇山鸡
《魏志》曰：平原太守刘邠，取山鸡毛著器中，使管辂筮之，辂曰：高岳岩岩，有鸟朱身，羽翼玄黄，鸣不失晨，此山鸡毛也。
《异苑》曰：山鸡爱其毛，映水则舞，魏武时，南方献之，帝欲其鸣舞而无由，公子苍舒，令以大镜著其前，鸡鉴形而舞，不知止，遂乏死，韦仲将为之赋，甚美。
竺法真登罗山疏曰：山海经云，鷩雉一名山鸡，养之禳［原讹攘，据冯校本改。］火灾。
辛氏《三秦记》曰：陈苍山在太白之西，上有石鸡与山鸡，赵时［太平御览九百十八作高。］差使烧山，山鸡飞去，石鸡不去，晨鸣山头，声闻三十里，或云是玉鸡。
《南越志》曰：曾城县多鵕鸃，鵕鸃，山鸡也，利距善斗，世以家鸡斗之，则可擒也，光色鲜明，五采炫燿。
【赋】晋傅玄山鸡赋曰：惟南州之令鸟，兼坤离而体珍，被黄中之正色，敷文象以饰身，翳景山之竹林，超游集乎水滨，鉴中流以顾影，晞云表之清尘。
宋临川康王山鸡赋曰：形凤婉而鹄跱，羽衮蔚而缃晖，临渌湍而映藻，傍青崖而妍飞，不隐燿而贻累，倏见屈於虞机。
◇鹰
《尔雅》曰：鹰鶆鹴鸠。
又曰：鹰隼丑，其飞也翚，鼓翅翚翚。
《广志》曰：有雉鹰，有菟鹰，一岁为黄鹰，二岁抚鹰，三岁青鹰，胡鹰获獐。
春秋纬曰：瑶光星散为鹰。
《毛诗》曰：维师尚父，时惟鹰扬。
《周书》曰：惊蛰之日，鹰变为鸠，处暑之日，鹰乃祭鸟。
《左传》：郯子云，少皞氏，爽鸠氏司寇也，［杜谓鹰也。］
又，子产始知然明，问为政，对曰：视民如子，见不仁者诛之，如鹰鹯之逐鸟雀也。
《战国策》曰：唐睢谓秦王曰：要离刺庆忌，苍鹰击於殿上。
《京房占》曰：七月鸠化为鹰。
《汉书》曰：孙宝为京兆尹，请故吏侯文为掾，立秋日，文谓宝曰：今鹰隼始击，当顺天气，成严霜之诛。
《东观汉记》曰：邓太后临朝，上林鹰犬，悉斥放之。
马融与谢伯世书曰：愤愤愁思，犹不解怀，思在竹间，放狗逐麋，晚秋涉冬，大苍出笼，黄棘下兔，芼以乾葵，以送馀日，兹乐而已。
后《幽明录》曰：楚文王时，有人献一鹰，俄而云际有一物，凝翔鲜白，鹰便竦翮而升，须臾羽堕如雪，血下如雨，有大鸟堕地，两翅广数十里，众莫能知，时博物君子曰：此鹏雏也。
《魏志》：吕布因陈登求徐州牧，不得，布怒，登喻之曰：登见曹公，言待将军，譬如养虎，当饱其肉，不则噬人，公曰：不如卿言，譬如养鹰，饥则为用，饱则扬去，布乃解。
【诗】晋张华游猎篇曰：如黄犭比狡勇，青骹撮飞雉，鹄鹭不尽收，小鸟安足视。
【赋】晋傅玄鹰赋曰：左看若侧，右视如倾，劲翮二六，机连体轻，勾爪悬芒，足如枯荆，觜利吴戟，目颖星明，雄姿邈世，逸气横生。
晋孙楚鹰赋曰：有金刚之俊鸟，生井陉之岩阻，超万仞之崇巅，荫青松以静处，体劲悍之自然，振肃肃之轻羽，擒狡兔於平原，截鹤雁於河渚，且其为相也，疏尾阔臆，高鬐秃颅，深目蛾眉，状似愁胡，曲觜短颈，足若双枯，麾则应机，招则易呼，背碣石以西游，经马岭而南徂，于时商秋既迈，岁在玄冥，风霜激厉，羽毛振惊，尔乃策良骥，服羔裘，韝青骹，戏田畴，萦深谷，绕山丘，定心意，审精眸，兽驰厥足，鸟矫其翼，下赴幽谿，上翔辰极，随指授以腾踊，因升降以毕力，纷连薄以攫窜，遂陷首以摧臆。
◇鹞
《尔雅》曰：鹯负雀鹞也。
《广雅》曰：笼脱鹞也。
《周易》曰：公用射隼于高墉之上。
《毛诗》曰：窎彼飞隼，载飞载扬。
《诗义问》曰：晨风今之鹞，［馀说并以鹯为晨风。］
《诗义疏》曰：隼，鹞也，齐人谓之题肩，或曰雀鹰，春化为布穀，此属数种皆为隼。
周官，考工曰：鸟旟七斿，［鸟隼为旟。］
《国语》曰：仲尼在陈，有隼集于庭而死，楛矢贯之，以问仲尼，仲尼曰：昔武王剋商所得也。
《庄子》曰：鹞为鹯，鹯为布穀，布穀复为鹞，此物变也。
《列士传》曰：魏公子无忌方食，有鸠飞入案下，公子使人顾望，见一鹞在屋上飞去，公子乃纵鸠，鹞逐而杀之，公子暮为不食，曰：鸠避患归无忌，竞［○《太平御览》九百二十六作竟。］为鹞所得，吾负之，为吾捕得此鹞者，无忌无所爱，於是左右宣公子慈声旁国，左右捕得鹞二百馀头，以奉公子，公子欲尽杀之，恐有辜，乃自按剑至其笼上曰：谁获罪无忌者耶，一鹞独低头，不敢仰视，乃取杀之，尽放其馀，名声流布，天下归焉。
焦赣《易林》曰：无妄之明夷曰：千雀万鸠，与鹞为仇，威势不敌，为鹰所击。
【赋】魏陈王曹植鹞雀赋曰：鹞欲取雀，雀言自雀微贱，身体些小，肌肉痟瘦，所得盖少，君欲相啖，实不足饱。鹞得雀言，初不取语，顷来轗轲，资粮之［本集作乏。］旅，三日不食，略思死鼠，今日相得，宁复宜汝。雀得鹞言，意甚征营，性命至重，雀鼠贪生，君得一食，我命是倾，皇天是鉴，贤者是听。鹞得雀言，意甚沮惋，当死弊雀，头如果蒜，不早首服，列颈大唤，行人闻之，莫不往观。雀得鹞言，意甚不移，目如擘椒，跳萧二翅，我虽当死，略无可避。鹞乃置雀，良久方去。二雀相逢，似是公妪，相将入草，共上一树，仍共本末，辛苦相语，向者近出，为鹞所捕，赖我翻捷，体素便附，说我辩语，千条万句，欺恐舍长，令儿大怖，我之得免，复胜於兔，自今从意，莫复相妒。
