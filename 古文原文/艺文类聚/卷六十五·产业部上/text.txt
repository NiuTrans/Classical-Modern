<strong>农田园圃蚕织针市</strong>
◇农
《管子》曰：先王者，为民兴利除害，故天下之民归之，所谓兴利者，利农事也，所谓除害者，禁害农者也，《尸子》曰：有虞氏身有南亩，妻有桑田，神农并耕而王，所以劝耕也。
《韩子》曰：历山农者侵畔，舜往耕，期年让畔。
《史记》曰：弃为儿时，好种树麻菽，麻菽美，及为成人，遂好耕农，相地之宜，宜穀者耕稼穑之，民皆法则之。
《汉书》曰：洪范八政，一曰食，二曰货，食谓农殖嘉穀，可食之物。
又曰：杨季，官至庐江太守，汉元鼎间避仇，后溯江上，处岷山之阳，曰郫，有田一壥，有宅一区，世世以农桑为业。
《东观汉记》曰：樊重世善农稼，好货殖。
【赋】晋束晳劝农赋曰：惟百里之置吏，各区别而异曹，考治民之贱职，美莫当乎劝农，专一里之权，擅百家之势，及至青幡，禁乎游惰，田赋度乎顷亩，与夺在己，良薄决口，受饶在於肥脯，得力在於美酒，若场功毕，租输至，录社长，召闾师，条牒所领，注列名讳，则豚鸡争下，壶榼横至，遂乃定一以为十，拘五以为二，盖由热啖纡其腹，而杜康咥其胃。
◇田《家语》曰：虞芮二国，争田而讼，连年不决，乃相谓曰：西伯仁人也，盍往质焉，入其境，则耕者让畔，行者让路，入其朝，则士让为大夫，大夫让为卿，虞芮之君曰：嘻，吾侪小人，不可以入君子之朝，遂以其所争为间田。
《汉书》曰：陈平少时家贫，好读书，治黄帝老子之术，有田三十亩，与伯居，伯常耕，纵平使游学。
又曰：贡禹上书曰：臣禹年老贫，家资不满万钱，妻子糠豆不赡，短褐不完，有田百三十亩，陛下过意徵臣，臣卖田百亩，以供车马。
又曰：张禹为人谨厚，内殖货财，及富贵，多买田，至四百顷，皆泾渭溉灌，极膏腴。
又曰：太始二年，赵中大夫白公，奏穿渠，引泾水，首起谷口，尾入栎阳江［《太平御览》八百二十一作泾。］渭中，溉四千五百馀顷，因名白渠，民歌之曰：田於何所，池阳谷口，郑国在前，白渠起后，举插为云，决渠为雨，泾水一石，其泥数斗，且溉且粪，长我禾黍。
华峤《后汉书》曰：周燮专精礼易，不读非圣之书，不修贺问之好，有先人草庐，结于冈畔，下有陂田，常肆勤以自给，非身所耕渔不食。
《晋中兴书》曰：郭翻少有志操，居贫无业，起往古荒田，先立表题，经年无主，然后乃作，将熟，有认之者，翻悉推与之。
萧广济《孝子传》曰：原平墓下有数十亩田，不属原平，每农月，耕者恒裸，原平不欲使慢其坟墓，乃归卖家资，买此田，三农之月，辄束带垂泣，躬自耕垦。
【诗】宋陶潜杂诗曰：种豆南山下，草盛豆苗稀，晨兴理荒秽，带月荷锄归。
梁刘孝绰报王永兴观田诗曰：重门寂已暮，案牍罢嚣尘，轻凉生笋席，微风起扇轮，浮瓜聊可贵，溢酒亦成珍，复有寒泉井，兼以莹心神，睠彼忘言客，闲居伊洛滨，顾已惭困地，徒知姜桂辛，但原崇明德，无谓德无邻。
【议】晋陆机大田议曰：臣闻隆名之主，不改法而下治，陵夷之世，不易术而民怠，夫商人逸而利厚，农人劳而报薄，导农以利则耕夫勤，节商以法则游子归。
【论】魏王粲务本论曰：古者之理国也，以本为务，八政之於民也，以食为首，是以黎民时雍，降福孔皆也，故仰司星辰，以审其时，俯耕籍田，以率其力，封祀农稷，以神其事，祈穀报年，以宠其功，设农师以监之，置田畯以董之，黍稷茂则喜而受赏，田不垦则怒而加罚，都不得有伏民，室不得有悬秬，野积逾冬，夺者无罪，场功过限，窃者不刑，所以竞之於闭藏也，先王藉田以力，任力以夫，议其老幼，度其远近，种有常时，耘有常节，收有常期，此赏罚之本，种不当时，耘不及节，收不应期者，必加其罚，苗实逾等，必加其赏也，农益地辟，则吏受大赏也，农损地狭，则吏受重罚，天火之焚人也，甚於怠农，慎火之力也，轻於秬秐，通邑大都，有严令则火稀，无严令则烧者数，非赏罚不能齐也。
◇园
《易》曰：贲于丘园。
《诗》曰：乐彼之园。
又曰：园有桃。
又曰：无逾我园。
又曰：游于北园。
子建诗曰：清夜游西园。
古诗曰：郁郁园中柳。
《说文》曰：树果曰园，树菜曰圃。
《庄子》曰：汉阴丈人灌园，凿隧而入井。
《韩子》曰：昔弥子瑕有宠於卫，与君游於果园，食桃而甘，以其半啖君，君曰。爱我哉。
《史记》曰：公仪休相鲁，拔园葵，去织妇。
又曰：董仲舒下帷讲诵，三年不观於舍园。
《汉书》曰：和帝诏有司，自京师果园，悉假与贫人。
《国语》曰：赵简子田于蝼，蝼园名。
《三秦记》曰：汉武有名园曰樊川，一名御宿，有大梨如五升，名含消。
《汉书》［案本条，本书九十八，《初学记》二，《太平御览》十二，八七二引作魏明帝与东阿王植诏，疑汉当作魏。］曰：明帝诏，先帝时灵芝生芳林园中，自吾建成承露已来，甘露复降芳林园。
《淮南子》曰：夫临江之乡，其人汲水以溉其园，江水弗减也。
又曰：山有猛兽，林木为之不斩，园有螫虫，藜藿为之不采。
谢承《后汉书》曰：法真隐居大泽，讲论术艺，历年不问园圃。
又曰：吴祐迁胶东侯相，时济北戴宏父为县丞，宏年十六，从在丞舍，祐每行园，常闻讽读之音，甚奇之，与为友，宏卒成儒宗，知名东夏，为河间相，因自免归家，不复仕，灌园蔬，以经书教授，年九十八卒。
《华阳国志》曰：何随家养竹园，人盗其笋，随行遇见，恐盗者觉怖走，竹伤其足，挈履徐步而归。
桂阳先贤记曰：苏纟冗尝除门廷，有众宾来，纟冗告母曰：人招纟冗去，已种药著后园梅树下，可治百疾，一叶愈一人，卖此药过，足供养。
《魏志》曰：明帝起景阳山於芳林园中。
又曰：京城内有园，患无水，傅玄先生［按本条见魏志二十九杜夔传注傅玄叙马钧事，傅文中称马钧为先生，此衍傅玄二字。］乃作翻车，令童转之，灌水更入，其功百倍。
向秀别传曰：秀常与吕安灌园於山阳，收其利以供酒食之费。
晋宫阙名曰：洛阳宫有琼圃园灵芝园石祠园，邺有鸣鹄园蒲萄园华林园，世说曰：简文入华林园，顾谓左右曰：会心处不必在远，翳然林水，便自有濠濮间想，觉鸟兽禽鱼，自来亲人。
又曰：王子敬入会稽，经吴门，顾辟强有名园，先不识主人，遥往其家，值顾方集宾友，酣燕园中，而王游历既毕，指麾好恶，傍若无人，顾勃然曰：不足齿之伧尔，使驱其左右出门，王独坐舆上，展转顾望，而仆从不至，遂移时。
又曰：管宁华歆，园中锄菜，见地有片金，管挥锄与瓦石不异，华捉而掷之。
法显记曰：舍卫精舍东北六百里，毗舍佉母作精舍，请佛及借此处，故在秖洹舍大园落，有二门，一门东向，一北向，此园即须达长者布金钱买地处也，精舍当中央，佛住此处最久，说法度人，经行坐处，亦尽起塔，皆有名字。
又曰：拘夷那竭城东行，到毗舍离城北，有大林，重阁精舍，佛住处，及阿难半身塔，其城里本菴婆罗女家，为佛起塔，今故在城南三里道西，菴婆罗女以园施佛住处。
【诗】宋陶潜杂诗曰：开荒南野际，守拙归园田，方泽十馀亩，草屋八九间，榆竹荫后檐，桃李罗堂前，结庐在人境，而无车马喧，问君何能尔，心远地自偏，采菊东篱下，悠然望南山，秋菊有佳色，总露掇其英，汎此忘忧物，远我达世情。
宋谢灵运还旧园诗曰：浮舟千仞壑，总辔万寻颠，流沫不足险，石林岂为艰，夫子昭情素，探怀授往篇。
宋谢庄北宅秘园诗曰：夕天霁晚气，轻霞澄暮阴，微风清幽幌，馀日照青林，收光渐窗歇，穷园自荒深，绿池翻素景，秋槐响寒音，伊人傥同爱，弦酒共栖寻。
齐竟陵王游后园诗曰：讬性本禽鱼，栖情闲物外，萝径转连绵，松轩方杳蔼，丘壑每淹留，风云多赏会。
齐王俭春日家园诗曰：徙倚未云暮，阳光忽已收，羲和无停晷，壮士岂淹留，苒苒老将至，功名竟不修，稷契匡虞夏，伊吕翼商周，抚躬谢先哲，解绂归山丘。
梁简文帝游韦黄门园诗曰：息车冠盖里，停辔仲长园，檐疏远兴积，宾至羽觞繁。
又夜游北园诗曰：星芒侵岭树，月晕隐城楼，暗花舒不觉，明波动见流。
又临后园诗曰：隐沦游少海，神仙入太华，我有逍遥趣，中园复可嘉，千株同落叶，百尺共寻霞。
梁元帝游后园诗曰：暮春多淑气，斜景落高舂，日照池光浅，云归山望浓，入林迷曲径，度渚跃危峰。
又晚景游后园诗曰：高轩聊骋望，焕景入川梁，波横山渡影，雨罢叶生光，日移花色异，风散水文长。
梁沈约宿东园诗曰：槿篱疏复密，荆扉新且故，树顶鸣风飚，草根积霜露，惊纴去不息，征鸟时返顾，茅栋啸愁鸱，平冈走寒兔，夕阴带层阜，长烟引轻素。
又行园诗曰：寒瓜方卧垅，秋菰亦满陂，紫茄纷烂漫，绿芋郁参差，初菘向堪把，时韭日离离。
【赋】汉枚乘梁王兔园赋曰：脩竹檀栾，夹池水旋，兔园并驰，鹯鹗鹞雕，翡翠鸲鹆，巢枝穴藏，被塘临谷，声音相闻，啄尾离属，於是晚春早夏，邯郸襄国，相与杂沓而往款焉，高冠扁焉，长剑闲焉，左挟弹焉，右执鞭焉，日移乐衰，游观西园，从容安步，斗鸡走兔，俯仰钓射，煎熬炰炙，极乐到暮，若夫采桑之妇，连袖方路。
齐谢朓游后园赋曰：积芳兮选木，幽兰兮翠竹，上芜芜兮阴景，下田田兮被谷，左蕙畹兮弥望，右芝原兮写目，山霞起而削成，水积明以经复，於是敞风闼之蔼蔼，耸云馆之迢迢，周步檐以升降，对玉堂之泬寥，尔乃日栖榆柳，霞照夕阳，孤蝉已散，去鸟成行，惠气湛兮帷殿肃，清阴起兮池馆凉。
梁裴子野游华林园赋曰：谅无庸於殿省，且栖迟而不事，譬笼鸟与池鱼，本山川而有思，伊暇日而容与，时遨游以荡志，正殿则华光弘敞，重台则景阳秀出，赫弈翚焕，阴临郁律，绝尘雾而上征，寻云霞而蔽日，经增城而斜趣，有空垅之石室，在盛夏之方中，曾匪风而自栗，溪谷则沱潜泒别，峭峡则险难壁立，积峻窦溜，阑干草石，苔藓駮荦，丛攒既而，登望徙倚，临远凭空，广观逖听，靡有不通。
梁江淹梁王兔园赋曰：或重古轻今者，仆曰：何为其然哉，无知音则已矣，聊为古赋体，以奋枚叔之制云，於是金塘缅演，绿竹被陂，缭绕青翠，若近复远，水鸟鴐鹅，雏鸱鸨雁，上飞衡阳，下宿沔汉，十十五五，忽合而复散，於是大夫之徒，称诗而归，春阳始晚，未华未稀，卒逢邯郸之女，蕙色玉质，绮裳下见，锦衣上出。
周庾信小园赋曰：若夫一枝之上，巢甫得安巢之所，一壶之中，壶公有容身之地，岂必连闼洞房，南阳樊重之第，绿墀青琐，西汉王公之宅，余有数亩弊庐，寂寞人外，聊以拟伏臈，聊以避风霜，虽复晏婴近市，不求朝夕之利，潘岳面城，且见闲居之乐，尔乃窟室徘徊，聊同凿坏，琴号珠柱，书名玉杯，有棠梨而无馆，足酸枣而非台，犹得欹侧八九丈，从斜数十步，榆柳三两行，梨桃百馀树，拨蒙密兮见窗，行欹斜兮得路，蝉有蓊兮不鸣，雉无罗兮何惧，草树混淆，枝格相交，山为匮覆，水有堂坳，崎岖兮狭室，穿漏兮茅茨，檐直倚而妨帽，户平行而碍眉，坐帐无鹤，支床有龟，鸟多闲暇，花随四时，心则历陵枯木，发则睢阳乱丝，一寸二寸之鱼，三竿两竿之竹，离披落格之藤，烂熳无丛之菊，落叶半床，狂花满屋，名为野人之家，是谓愚公之谷，诚偃息於茂林，乃久羡於抽簪，虽有门而长闭，实无水而恒沉，草无忘忧之意，花无长乐之心，鸟何事而逐酒，鱼何情而听琴，薄晚闲闺，老幼相携，蓬头王霸之子，椎髻梁鸿之妻，树搔搔而风急，天惨惨而云低，聚空仓而雀噪，惊嬾妇而蝉啼，昔早滥於吹嘘，藉文言而庆馀，门有通德，家藏赐书，遂山崩川竭，水碎瓦裂，关山则风月凄怆，陇水则肝肠断绝，百龄兮倏忽，菁华兮已晚，不雪雁门之羁，先念房陵之远，非淮海兮可变，非金丹兮能转，不曝骨兮龙门，终低头兮马阪。
【颂】晋潘尼后园颂曰：芒芒在昔，悠悠结绳，大朴未散，玄化霑凝，羲皇继踵，三代相承，五德更王，文质迭兴，天命匪谌，祐谦辅信，乃眷我皇，光有大晋，应期纳祚，天人是顺，和气四充，惠泽旁润，神祇告祥，四灵效质，游龙升云，仪凤翳日，甘露晨流，醴泉涌溢，华夏既宁，八荒静谧，人亦有言，吾何以休，乃延卿士，从皇以游，长筵远布，广幕四周，嘉肴惟芳，旨酒思柔，岩岩峻岳，汤汤玄流，翔鸟鼓翼，游鱼载浮，明明天子，肃肃庶官，文士济济，武夫桓桓，讲艺华林，肆射后园，威仪既具，弓矢斯闲，恂恂谦德，穆穆圣颜，赐以宴饮，诏以话言，黍稷既登，货财既丰，仁风潜运，皇化弥隆，征夫释甲，战士罢戎，遐夷慕义，绝域望风，无或慢易，在始虑终，无或安逸，在盈思冲。
【引】谢庄怀园引曰：鸿飞从万里，飞飞河岱起，辛勤越霜雾，联翩溯江汜，去旧国，违旧乡，旧海悠且长，回首瞻东路，延翮向秋方，登楚都，入楚关，楚地萧瑟楚山寒，岁去冰未已，春来雁不还，风肃幌兮露濡庭，汉水初绿柳叶青，朱光霭霭云英英，离禽喈喈又晨鸣，菊有秀兮松有蕤，忧来年去容发衰，流阴逝景不可追，临堂危坐怅欲悲，试讬意兮向芳荪，心绵绵兮属荒樊，想绿蘋兮既冒沼，念幽兰兮已盈园，夭桃晨暮发，春湋旦夕喧，青苔芜石路，宿草尘蓬门。
【咏】晋湛方生游园咏曰：谅兹境之可怀，究川阜之奇势，水穷清以澈鉴，山邻天而无际，乘初霁之新景，登北馆以悠瞩，对荆门之孤阜，傍渔阳之秀岳，乘夕阳而含咏，杖轻策以行游，袭秋兰之流芬，幕长猗之森脩，任缓步以升降，历丘墟而四周，智无涯而难恬，性有方而易適，差一豪而遽乖，徒理存而事隔，故羁马思其华林，笼雉想其皋泽，矧流客之归思，岂可忘於畴昔。
【启】梁张缵谢东宫赉园启曰：性爱山泉，颇乐闲旷，虽复伏膺尧门，情存魏阙，至於一丘一壑，自谓出处无辨，常原卜居幽僻，屏避喧尘，傍山临流，面郊负郭，依林结宇，憩桃李之夏阴，对径开轩，采橘柚之秋实，而王畿陆海，亩号一金，泾渭土膏，豪杰所竞，徙居好畤，必待使越之装，别馆河阳，亦资牧荆之富，此园左带平湖，修陂千顷，右临长薄，清潭百仞，前逼逸陌，朝夕爽垲，后望锺阜，表里烟霞，每賸春迎夏，华卉竞发，背秋向冬，云物澄霁，窥瞰户牖，不异登临，升降阶墀，已穷历览，舟楫所届，累日不能究其源，鱼鸟之丰，山泽不能逾其美。
◇圃
《毛诗》曰：折柳樊圃。
又曰九月筑场圃。
传曰：晋侯取蒍氏之圃以为囿。
《论语》曰：樊迟请学为圃，子曰：吾不如老圃。
《列子》曰：三亩之圃不能耘。
《楚辞》曰：忽死兰圃，楚有蕙圃。
《山海经》曰：槐江之山，实惟帝之平圃，［即悬圃也。］
《淮南子》曰：昆仑山有曾城九重，其高万一千里，悬圃凉风在昆仑之中，是其疏圃，疏圃之池，满足潢水。
《穆天子传》曰：舂山之泽，清水出泉，温和无风，飞鸟百兽之所饮，先王之所谓悬圃。
【诗】梁庾肩吾从皇太子出玄圃诗曰：春光起丽谯，屣履步山椒，阁影临飞盖，湋鸣入洞箫，水还登故渚，树长荫前桥，绿荷生倚叶，丹藤上细苗，顾循惭振藻，何用拟琼瑶。
【铭】隋江总玄圃石室铭曰：仙山石〈口呙〉，仙宇石墙，地云正域，道示修羊，紫烟碧露，绛雪玄霜，广成不践，王烈未翔，移华甲观，徙构震方，远跨飞梁，俯临倒景，琼蕊珠树，金阶玉井，映日分晖，摇风共影，岫浓翠合，林虚桂静，朔去偷桃，董来货杏，檐非刻削，户恣登临，迎春花近，避暑凉深，秋云卷闇，冬霰停阴，桐栖凤采，竹化龙吟，轻飞乱色，激溜成音，天纵储睿，生知作两，弦诵馀隙，仁智为赏，河曲停游，洛滨息往，祥梨吐秀，瑞燕流响，一物或镌，万国斯仰。
◇蚕
《礼记》曰：古者天子诸侯，必有公桑，蚕室近川而为之，卜三宫之夫人世妇之吉者，使入蚕室，奉种浴于川，桑于公桑。
又曰：季春之月，后妃齐戒亲桑，以劝蚕事，蚕事既登，分茧称丝，以供郊庙之服。
《东观汉记》曰：明德马后，置织室，蚕於濯龙中，数往来观视，内以为娱乐，外以先女功。
《续汉书》曰：贵人助蚕，玳瑁钗，加簪珥。
又曰：光武建武二年，野蚕成茧，野民收其絮。
《玄中记》曰：大月氏有牛，名曰日及，割取肉一二斤，明日疮愈，汉人入国，示之以为珍异，汉人曰：吾国有虫，大如小指，名曰蚕，食桑叶，为人吐丝，外国复不信有之。
《古今注》曰：元帝永元四年，东莱郡东牟山，有野蚕为茧，茧生蛾，蛾生卵，卵著石，收得万馀石，民以为蚕絮。
【赋】晋杨泉蚕赋曰：惟阴阳之产物，气陶化而播流，物受气而含生皆缠绵而自周，伊夫蚕之为物，功巨大而弘优，成天子之衮冕，著皇后之盛服，昭五色之玄黄，作四时之单複，是以王者贵此功焉，使皇后命三宫之夫人。又世妇之吉者，亲桑于北宫，二月初吉，遂布令於天下，百辟兆民，使咸务焉，是以仲春之月，吉日庚午，既差我马，惟蚕之祖，编使童男，作以童女，温室既调，蚕母入处，陈布说种，柔和得所，晞用清明，浴用穀雨，爰求柔桑，切若细缕，起止得时，燥湿是候，逍遥偃仰，进止自如，仰似龙腾，伏似虎趺，员身方腹，列足双俱，昏明相推，日时不居，粤召役夫，筑室于房，于房伊何，在庭之东，东受日景，西望馀阳，既酌以酒。又挹以浆，壶餐在侧，敷修在旁，我邻我党，我助我康，於是乎蚕事毕矣，大务时成，阁纡卷薄，洒扫宫庭，蚕母须饰，从容自宁，至于再宿三日，乃开阖启房，是瞻是观，方者四张，员者纡盘，纵者相属，横者交连，分薪柴而解著，茧系互而相攀，竞以挐攫，再笑再言，惰者悦而忘解，劣者勉以增勤，是月也，天子以太牢之礼，献茧于寝庙，皇后亲繰三盆，然后辨于夫人世妇，至于百辟卿士，下及兆民，咸趋繰事，尔乃丝如凝膏，其白伊雪，以为衣裳，冠冕服饰，礼神纳宾，各有分职，以给百礼，罔不斯服，夫功也起於绵，绵成於翼，翼颂之难，周论之罔极，殷斯勤斯，如何勿忆。
◇织
《毛诗》曰：跂彼织女，终日七襄，虽则七襄，不成报章。
《魏志》曰：中山恭王裒，徙封濮阳，太和二年就国，尚俭约，敕妃妾纺绩织纴，习为家人之事。
《博物志》曰：近世有居海渚者，每年八月，有浮查来，此人乃立於查上，忽忽不觉昼，奄至一处，有城郭屋舍，望室中多见织妇，见一丈夫牵牛，渚次饮之，惊问此何处，答曰：君可诣蜀，问严君平。
《搜神记》曰：南海之外有鲛人，水居如鱼，不废绩织。
【诗】古诗曰：迢迢牵牛星，皎皎河汉女，纤纤濯素手，札札弄机杼。
梁简文帝咏中妇织流黄诗曰：翻花满阶砌，愁人独上机，浮云西北起，孔雀东南飞，调丝时绕腕，易蹑乍牵衣，鸣梭逐动钏，红妆映落晖。
梁刘孝威在郄县遇见人织寄妇诗曰：妖姬含怨情，织纬起秋声，度梭环玉动，踏蹑珮珠明，经稀疑杼涩，纬断恨丝轻，蒲萄始欲罢，鸳鸯犹未成，云栋共徘徊，纱窗相向开，窗疏眉语度，纱轻眼笑来，昽昽隔浅沙，的的见妆华，镂玉同心藕，杂宝连枝花，红巾向后结，金篸临鬓斜，机顶挂流苏，机傍垂结珠，青丝引伏兔，黄金绕鹿卢，艳采裙边出，芳脂口上渝，百城交问遗，五马共踟蹰，直为闺中人，守故不要新，梦啼渍花枕，觉泪湿罗巾，独眠真自难，重衾犹觉寒，玄忆凝脂缓，弥想横尘欢，行驱金络骑，归就城南端，南端稍有期，想子亦劳思，罗襦久应罢，花钗堪更治，新妆不点黛，余还自画眉。
陈徐陵咏织妇诗曰：纤纤运玉指，脉脉正蛾眉，振蹑开交缕，停梭续断丝，檐前初月照，洞户未垂帷，弄机行掩泪，弥令织素迟。
陈萧诠赋婀娜当轩织诗曰：东南初日照秦楼，西北织妇正娇羞，绮窗犹垂翡翠幌，珠帘半上珊瑚钩，新妆入机映春牖，弄杼鸣梭挑纤手，何曾织素让新人，不掩流苏推中妇，三日五匹未言迟，衫长腕弱绕轻丝，绫中转蹑成离鹄，锦上回文作别诗，不惜纨素同霜雪，更伤秋扇箧中辞。
【赋】后汉王逸机赋曰：帝轩龙跃，庶业是昌，俯覃圣恩，仰览三光，爰制布帛，始垂衣裳，於是取衡山之孤桐，南岳之洪樟，结灵根於盘石，讬九层於岩傍，性条畅以端直，贯云表而剀仓，仪凤晨鸣翔其上，怪兽群萃而陆梁，於是乃命匠人，潜江奋骧，逾五岭，越九冈，斩伐剖析，拟度短长，胜复回转，剋像乾形，大匡淡泊，拟短则川平，光为日月，盖取昭明，三轴列布，上法台星，两骥齐首，俨若将征，方圆绮错，微妙穷奇，虫禽品兽，物有其宜，兔耳跧伏，若安若危，猛犬相守，窜身匿蹄，高楼双峙，下临清池，游鱼衔饵，瀺灂其陂，鹿卢并起，纤缴俱垂，一往一来，匪劳匪疲，於是暮春代谢，朱明达时，蚕人告讫，舍罢献丝，或黄或白，蜜〈虫葛〉凝脂，纤纤静女，经之络之，尔乃窈窕淑媛，美色贞怡，解鸣珮，释罗衣，披华幕，登神机，乘轻杼，览床帷，动摇多容，俯仰生姿。
晋杨泉织机赋曰：伊百工之为伎，莫机巧之最长，似人君之列位，象百官之设张，立匡郭之制度，如城隔之员方，应万机以布错，实变态之有章，是以孟秋之月，首杀庶物，工民呈材，取彼椅梓，桢幹脩枝，名匠骋工，美乎利器，心畅体通，肤合理同，规矩尽法，因事作容，好无不媚，事无不供，於是乎女工就，素丝轻，贯综纪，简奸清，织女扬翚，美乎如芒，丽姿妍雅，动有令光，足闲蹈蹑，手习槛匡，节奏相应，五声激扬，浊者含宫，清者应商，和声成柔，慷慨成刚，屈申舒缩，沉浮抑扬，开以厌间，阖以高梁，进以悬鱼，退以侠彊，气变相应，阴感乎阳，黾勉不及，进却颉颃，事物之宜，法天之常，既合利用，得道之方。
◇针
《吴书》曰：虞翻年十二，有客诣翻兄，不遇之，翻乃与客书曰：磁石不受曲针。
【赋】楚荀况针赋曰：有物於此，生於山阜，处於室堂，无知无功，善治衣裳，不盗不窃，穿窬而行，日夜合离，以成文章，已能合从。又善连横，下覆百姓，上饰帝王。
汉曹大家针缕赋曰：镕秋金之刚精，形微妙而直端，性通远而渐进，博庶物而一贯，惟针缕之列迹，信广博而无原，退逶迤以补过，似素丝之羔羊，何斗筲之足筭，咸勒石而升堂。
◇市
《列子》曰：昔齐人有欲金者，清旦衣冠而之市，適鬻金者所，因攫其金而去，吏捕问之，对曰：取金之时，不见人，徒见金。
鲁连子曰：孟尝君逐於齐，谭子曰：富贵则就，贫贱则去，此物之必至，而理固然也，原君忽怨，请以市论，市朝则盈，夕则虚，非朝爱而夕则憎之也，势使然。
《汉书》曰：楚王戊与吴通，申公白公二人谏，不听，衣之赭衣，使杵臼椎舂於市。
又曰：刺绣文，不如倚市门，此言末业贫者之资。
又曰：司隶校尉解光，奏王根曰：纵横恣意，大治室第，中立土山，而立两市，殿上赤墀，户下青璅。
《东观汉记》曰：樊重治家产业，起庐舍高楼连阁，陂池灌注，竹木成林，闭门成市。
华峤《后汉书》曰：宋登为汝阴令，为政明能，号称神父，出为颍川太守，市无二价，道不拾遗。
《汉名臣奏》曰：太尉属应劭等议，以为鲜卑隔在漠北，犬羊为群，无君长帅，庐落之居。又其天性，贪而无信，故自汉兴于兹，数犯障塞，且无宁岁，吏民创禁，不与交关，唯至胡市，乃成靡服，非畏威怀德，实玩中国珍异之故耳。
戴延之《西征记》曰：洛阳旧有二市，一曰金市，在宫西大城内。
【诗】梁庾肩吾看放市诗曰：旗亭出御道，游目暂回车，既非随舞鹄，聊自入看书，悬龟识季主，榜酒见相如，日中人已合，黄昏故未疏。
陈张正见赋得日中市朝满诗曰：云阁绮霞生，旗亭丽日明，尘飞三市路，盖入九重城，竹叶当炉满，桃花带绶轻，唯见争名利，安知大隐情。
【教】梁简文帝移市教曰：临淮作守，白鹿随而忘反，萧令解绶，黄雀从而不归，况复卫卒遮车，追民拥榜，瞻言前古，眇愧弘多，吾旅泊冬川，阻兹涸水，日中总会，交贸迁移，虽樊无外取，晏得所求，而旗亭旧体，自有常处，不容近违孔奋，远逐曹参，正恐旧肆盈虚，或成彫废。
周庾信答移市教曰：昔张楷硕儒，尚移弘农之市，宜官［原讹宫，据冯校本改。］妙篆，犹致酒垆之客，况复德总郇周，声高梁楚，希风慕义之士，举袂成帷，卧辙反车之流，磨肩相接，遂使王充阅市之处，远出荒郊，石苞贩铁之所，翻临涯岸，圣德谦虚，未忘喧湫，欲令吹箫舞鹤，还反旧鄽，卖卜屠羊，请辞新阓，而交贸之党好留，豳岐之众难遣。
