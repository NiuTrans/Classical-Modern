<strong>录尚书尚书令仆射吏部尚书尚书吏部郎侍中黄门侍郎散骑常侍给事中中书令中书侍郎骠骑</strong>
◇录尚书
应劭《汉官仪》曰：章帝诏曰：司空牟融，典职六年，勤劳不怠，其以融为太尉，录尚书。
又曰：和帝策书曰：故太尉邓彪，元公之族，三让弥高，海内归仁，为群贤首，其以彪为太尉，录尚书事，百官总己以听。
又曰：殇帝策书曰：司徒徐防，以台阁机密，施政牧守，其以防为太尉，录尚书事，百官总己以听。
又曰：冲帝策书曰：太尉赵峻，二世常典机衡，有匪石不贰其心，大司农李固，公族之苗，忠贞不回，今以峻为太傅，固太尉，参录尚书事。
又曰：灵帝策书曰：故太尉陈蕃，忠亮謇谔，有不吐茹之节，司徒胡广，敦德允元，五世从政，今以蕃为太傅，与广参录尚书事。
王隐《晋书》曰：贾充为太尉，录尚书，五年伐吴，为大都督，吴平，上遣侍中程咸犒劳，增邑八千户。
《晋中兴书》曰：明帝后庾氏，为皇太后，九月癸卯，皇太后临朝，制司徒王导，录尚书事。
沈约《宋书》曰：高祖永初三年，尚书令扬州刺史徐羡之为司空，录尚书事。
又曰：孝武帝即位，以大将军江夏王义恭为太尉，录尚书事。
又曰：诸公录尚书事，古制也，王肃解尚书纳于大麓曰：尧纳舜於尊显之官，使大录万机之政，案汉氏诸吏，平尚书奏事，后霍光以大司马大将军平尚书事。
傅畅故事曰：何劭王戎张华裴楷杨济和峤，为愍怀太傅，通省尚书事，张华为光禄大夫，尚书七条事，皆谘而后行，惠帝之世，太保卫瓘，太宰河间王颙，太傅东海王越，皆录三省尚书秘书事。
【表】齐谢朓为明帝拜录尚书表曰：升降玉阶，对扬休命，六辔在手，千里何偕，司会天官之统，尚书百僚之本，弘之即庶绩惟凝，替之则彝伦斯斁，修身践言，本惭五美，果行育德，未阶六正，妄属负图之寄，多谢五仁之绩，操桧楫於龙津，荷梓梁於云构，无以辅位明堂，遗象麟阁。
【启】陈徐陵安成王让录尚书表后启曰：臣闻间平就国，乃盛汉之常仪，郕霍无官，实宗周之明典，何则，皇季之重，非待历阶，王爵之隆，自高群辟，况臣戢翼要荒，亟离寒暑，进惭赵胜，能定楚从，退匪齐文，驰免秦厄，固以内切皇心，外贻家耻，甘输重饵，降礼单于，迾城十五，如诸和璧，市乡三十，聊同宝剑，武夫力而获诸原，微臣还而反诸敌，瞻言马骏，著陇右之功，追念曹彰，克乌丸之虏，前王子弟，若此勋庸，偏其反而，岂可胜愧。
◇尚书令
《汉书》曰：张安世，字子孺，少以父任为郎，因善书，令给事尚书，精力於职，休沐未尝出，行幸河东，亡书三箧，诏问莫能知，唯安世识之，具作其事，后购求得书，以相校，无所遗失，上奇其才，擢尚书令。
汉杂事曰：尚书黄香，为东郡太守，乞留宿卫，拜为尚书令，秩二千石。
汉官仪职曰：尚书令，主赞奏，总典纲纪，无所统，秩二千石。
《东观汉记》曰：侯霸为尚书令，深见任用，樊准为尚书令，明习汉家旧事，周密畏慎，申屠刚为尚书令，謇謇多直言，无所屈桡。
又曰：永平七年，宋均徵为尚书令，忠正直言，数纳策谋，每駮议，未尝不合上意。
张璠《汉书》曰：左雄为尚书令，限年四十，先试经，然后举孝廉。
《续汉书》曰：陈蕃出为豫章太守，性方峻，不接宾客，徵为尚书令，送者不出郭门。
百官表曰：尚书令，是谓文章［《初学记》十一作昌。］天府，铜印墨绶，五时朝服，纳言帻，进贤两梁冠，佩水苍玉，总摄诸曹，出纳王命，敷奏万机，书曰：龙，命汝纳言，夙夜出纳朕命，惟允，诗云，惟仲山甫，王之喉舌，盖此谓也。
《魏志》曰：明帝即位，进陈峤为尚书令，车驾常幸，至尚书门，峤跪问帝曰：陛下何之，帝曰：欲案行文书耳，峤曰：此自臣职分，非陛下所宜临也，若臣不称其职，则请就黜退，陛下宜还，帝惭，回车而返。
又曰：太祖进荀彧为汉侍中，守尚书令。
又曰：裴潜为尚书令，奏正分职，简名实，出事使断官府者，百五十馀条。
费祎别传曰：祎代蒋琬为尚书令，以朝脯听事，其间接纳宾客，加之博弈不废，后董允代之，旬日之间，事多愆积，允曰：人之才力，相悬若此。
曹羲九品议曰：尚书，尊官也，亲作纳言，易曰：枢机之发，荣辱之主，汉和帝，南阳左雄为尚书令，天下皆慎选举，选举所知，自其职也。
山涛启事曰：尚书令李胤，迁处，缺宜得其人，征南将军羊祜，体义玉立，可以肃整朝廷。
王隐《晋书》曰：乐广为尚书令，所在无当时之功誉，然为后人所思。
又曰：咸宁二年，李胤为尚书令，虽历职内外，而在公退食，家室至贫俭，儿病，无以市药，上赐钱十万，齐职仪曰：秦汉之世，委政公卿，尚书之职，掌於封奏，令赞文书，仆射主开闭，令不在，则仆射奏下其事，魏氏重内职，八座尚书，任同六卿，舜举八元八凯，以隆唐朝，令［《太平御览》二百十作今。］号八座为元凯，谓以贤能用事，义如昔也。
【箴】晋挚虞尚书令箴曰：舜纳大麓，七政以齐，内成外平，风雨不迷，补我衮阙，阐我王繇，王繇允塞，四海咸休，虽圣虽明，必赖良才，无曰我智，官不能任，发言如丝，其出成纶，千里之应，枢机在身。
【碑】后汉潘勖尚书令荀彧碑曰：夫其为德也，则主忠履信，孝友温惠，高亮以固其中，柔嘉以宣其外，廉慎以为己任，仁恕以察人物，践行则无辙迹，出言则无辞费，纳规无敬辱之心，机情有密静之性，若乃奉身蹈道，勤礼贵德，动咨事间，匪云予克，然后教以黄中之叡，守以贞固之直，注焉若洪河之源，不可竭也，确焉若华岳之停，不可拔也，故能言之斯立，行之斯成，身匪隆污，直哉惟情，紊纲用乱，废礼复经，於是百揆时序，王猷允塞，告厥成功，用俟万岁。
【表】后魏温子升临淮王或［魏书十八作彧］谢封开府尚书令表曰：臣道愧山东，气惭陇右，激水弗堪，抟风无力，但以平源带地，资绪极天，发趾自高，理融以远，出临侯服，既乏刺举之能，入践帝阍。又无应对之美，空复受戈清庙，推毂朱门，效阙泪河，功惭汗海，大宝遂隆，横草未树，顾以有涯，原言知止。
又为魏南阳王允宝炬［原讹拒，据冯校本改。］让尚书令表曰：臣闻立而讬乘，乃成致远之功，坐以运舟，遂有利涉之用，若以轻任重课，凭虚责实，虽欲自勤，终焉靡效。
梁范云为柳司空让尚书令初表曰：陛下继明南面，复垂显录，增荣益观，岂侧身限，而露不广海，尘不增山，微物知止，敢忘自退，诚以怀音感遇，久妨彝序，尸禄昧宠，取蹈风歌，中寐轸心，方餐凝虑，宁可冒釐综之重，负学制之谈，将玷朝徽，匪伊身议。
第二表曰：臣闻圣人在上，愚智无以息隐，天下有道，方圆归其能是，如以驽蹇之才，不致问於千里，瓦砾之质，伫待价於十城，伏原陛下，矜臣负乘之尤，照臣匪饰之情，迹言观用，允授上才，敛会流恩，曲蠲下第，则云序斯平，彝章载穆。
梁沈约拜尚书令到都坐表曰：窃位之讥，允当斯责，王命私请，有事相倾，油云湛露，从降旻昊之德，弱缟轻蝉，不载丘岳之重，登阶望席，怳焉失步。
北齐邢子才为文襄皇帝让尚书令表曰：扬职万机，总任百揆，想衔庶物，准纳群寮，何以助日月之光华，增天地之高厚，反鉴取照，匹此何难，倒裳求领，方之为易。
又表曰：正以昼览太山，不假秋毫之察，夜仰列宿，岂藉烛龙之明，爵人以世，既非盛德之举，公门有私，故足陵夷之运。
隋江总让尚书令表曰：臣弱岁立朝，本无奇志，每谓任登常伯，足承基绪，值梁季不造，牧拙人间，东窜三江，南徂百越，不知秦汉，十有七年，心迹退黜，平生毕矣，但野性疏懒，不屑死增，俯仰乖时，人物多忤，天飞践阼，任寄隆布，谬以商丘之木，遂比舟栰之材，燕岱之石，混同瑚琏之器，当由崇贤传举，早守名节，窃以天府文昌，万方之薮，天官冢宰，无所不统，礼革三独，事昭百揆，旷职云久，三十馀载，一旦开置，必资望实，岂期廷典私偏，滥庸菲薄，陛下听览馀辰，曲垂昭纳，遂斯反汗，高选具瞻，则敝盖敝帷，使臣暮齿，岁制月制，赊臣皓发。
隋江总除尚书令谢台启曰：窃以昔之冢司，今日端揆，顷同台衮，无人则阙，臣之朽薄，安可叨贲，谨当奏承夜月，冀奉三思之旨，声寄浮云，方祈九天之路。
又除尚书令断表后启曰：司会治本，冢宰朝端，搢绅所属，仪形攸在，皇代以来，无人则阙，陛下将备厥职，用穆巨僚，不容始自庸菲，以讙物议，当今藩翰至戚，不无其才，廊庙重臣，亦有其器，伏原检俞往之则，阐平章之道，臣沿心布款，有理存焉。
◇仆射
《汉书》曰：仆射，秦官也，古者重武，官有主射，以督课之，自侍中尚书博士及驺宰永巷官人皆有，取其领事之号。
又曰：郑崇，哀帝擢为尚书仆射，数求见谏争，上初纳用之，每闻曳革履，上叹曰：我识郑尚书履声。
《续汉书》曰：尚书仆射一人，六百石，令不在，则奏下众事。
百官表注曰：仆射一人，铜印墨绶，五时朝，［《初学记》十一，《太平御览》二百十一朝下有服字，此脱。］纳言帻，进贤两梁冠，佩水苍玉，建安以来，执金吾荣劭，为尚书左仆射，仆射之有左右，自此始也。
锺离意别传曰：意为尚书仆射，其年匈奴羌胡归义，诏赐缣三百匹，尚书侍郎广陵暨酆，误以为三千匹，诏大怒，鞭酆欲死，意入谏曰：海内遐迩，谓陛下贵徵［《太平御览》六百四十九引会稽典录作微。］财而贱人命，愚臣所不安，明帝以意谏，且酆错合大义，贳酆，敕大官赐酒药，诏谓意曰：非锺离尚书，朕几降威於此郎。
《魏志》曰：桓范荐徐宣为仆射，车驾幸许昌，总留事，帝还，主者奏呈文书，诏曰：吾省与仆射何异，竟不视。
又曰：陈泰为尚书左仆射，典选举。
晋诸公赞曰：司马珪，时多令望，早历显职，晋受禅，为尚书左仆射，时年三十七，众论以为美。
晋公卿礼秩曰：司马珪，三十七为尚书仆射，魏晋以来，或置左右，或不置。
《世说》曰：周顗，字伯仁，过江，积年恒大饮酒，尝经三日醒，时论谓之三日仆射。
王隐《晋书》曰：太康元年，以山涛清虚恬简，转为仆射。
齐职仪曰：魏朝以尚书仆射毛玠领选曹。
晋武以仆射山涛领吏曹，后依拟，至今或领焉。
沈约《宋书》曰：刘延孙为尚书左仆射，延孙疾病，不任拜起，上使乘船，自青溪至平昌门，入尚书下舍。
【墓志】梁沈约尚书右仆射范云墓志铭曰：合契兴王，匪劳物色，乘风郁起，化成龙翼，乃作喉唇，帝猷必举，乃作铨衡，彝伦有序，北京徂峻，东川回薄，蕴吾名臣，终天靡作。
【表】宋傅亮让尚书仆射表曰：自皇基肇创，豫班策勋，纤善微绩，未闻朝野，百揆治枢，总贰殷要，诚非庸臣所宜叨拟，臣闻权衡既悬，锱铢靡遁，厉驽习骥，终莫之近，败驾伤锦，备之前诰，必将上增国垢，下招私黩。
齐王俭让左仆射表曰：待臣於常均之外，眄臣於代僚之右，亲乖其章，乘非其器，霸府方隆，超居元佐，国朝草昧，参赞百揆。
梁沈约让仆射表曰：臣闻役壮休老，上典所优，晨行暮息，事身恒分，若夫玄黄未已，非狄驾之卫，筋力为用，岂强饭之时，养老杖乡，抑推前典，服戎告谢，亲学匪任，宿肉极其虚惫，岁制防其不辜，寔所以蠲假衰疾，收屏沦暮，梁张缵让尚书仆射表曰：加以矫心饰貌，酷非所闲，不喜俗人，与之共事，虽复吐言如伤，屈体无骨，动容窃斧，犹成多憾，曾闱如阙，坐客须满，情态参差，世涂盈虚，薏苡兴谤，舍尘见猜，疑似虽分，圣贤致惑，人之包藏，山川非险，况在於臣，焉可证综。
陈徐陵让左仆射初表曰：臣闻七十之岁，杨雄拟经，六十之年，平津对策，若斯彊壮，无叹耆老，臣励［据陈书十七王劢传当作劢，后同。］则胄华轩冕，才允卿相，出纳流誉，朝野具瞻，臣弘正国老儒宗，情尚虚简，玄风胜业，独王当年，臣种气怀沉密，文史优裕，东南贵秀，朝廷亲贤，并见壮猷，皆宜左执，若汉武好少，则微臣已老，若周文爱老，则有此群才，伏原天明，更谋梓匠，求其妙选，称是能官。
又让右仆射初表曰：加以言寻盟好，仍属乱罹，千［汉书苏武传作丁。］零盗其牛马，乌孙窃其印绶，子卿如雪，叔向为国，虽获东归，备离此厄，昔李广遗恨，不值汉初，甯戚自归，悲逢尧换，臣随望圣运，实在权舆，时参决胜之筹，颇奏发兵之谶，当涂锡舍，非无董昭之诚，典午禅文，不降张华之赏。
隋江总让尚书仆射表曰：藻镜官方，品裁人物，门惊如市，不惭屋漏，心抱如冰，无欺暗室，但屡淹星乌，每知忝素，世网拘束，事归黾勉，今此召会，尤增据蒺，窃以端揆副职，官称师长，革履升降，传呼宠赫，仪形朝首，冠冕彝伦，兼复户总衡流，匡佐繁俗，忘膺重责，必践危机。
◇吏部尚书
《魏志》曰：卢毓为侍中，在职三年，多所駮易，诏曰：官人秩才，圣帝所难，必须良佐，进可替否，侍中毓，禀性贞固，心平体正，可谓明试有功，不懈于位者也，其以毓为吏部尚书，使毓自选代，曰：得如卿者乃可，毓举常侍郑冲，帝曰：文和吾自知之，更举吾所未知者，乃举阮武孙邕，帝於是用邕。
袁子曰：魏家置吏部尚书，专选天下百官，夫用人人君之所司，不可以假人者也，使治乱制在一人之手，权重而人才难得，居此职，称此才者，未有一也。
王隐《晋书》曰：山涛为太常，遭母丧，手植松柏，诏曰：今风俗凌迟，岂宜镇以退让，山太常虽在谅阴，古人亦墨绖从戎，其以涛为吏部尚书，涛用人，皆先密启，然后公奏。
又曰：邓攸迁吏部尚书，牧马於家庭，妻自素食，不受一饭於人。
《世说》曰：王濬冲裴叔则二人，总角诣锺士季，须臾去，后客问向二童是谁，曰：裴王，客何如，锺曰：裴楷清通，王戎简要，后二十年，此贤当为吏部尚书，冀尔时天下无复滞才。
《语林》曰：袁真为监军，范去［《太平御览》二百十四作玄，此讹。］平作吏部尚书，大坐语袁，卿此叚还，不失护军，袁曰：卿何事人中作市井。
百官表注曰：吏部尚书一人，秩六百石，掌选举斋祠。
晋诸公赞曰：李胤为吏部尚书，正身率职不桡，故能行其所见，遂刊定选例，而著于令。
沈约《宋书》曰：蔡廓为吏部尚书，廓因傅隆问傅亮，选事若悉以见付不论，不然，不能拜，亮以语录尚书徐羡之曰：黄门以下，悉以委蔡，自此上，宜共参同异，廓曰：我不能为徐干木署纸尾，遂不拜，干木，羡之小字也，选案录尚书与吏部尚书连名，故廓云纸尾。
又曰：江湛为吏部尚书，家甚贫约，不营求利，饷馈盈门，一无所受，无兼衣馀食，常为上所召，值澣衣，称疾经日，衣成后起。
又曰：颜竣为吏部尚书，留心选举，自强不息，任遇既隆，奏无不可，后谢庄代竣，意多不行，竣容貌严毅，庄风姿甚美，宾客喧诉，常懽笑答之，时人语曰：颜竣嗔而与人官，谢庄笑而不与人官。
【箴】晋傅玄吏部尚书箴曰：明明王轨，制为九秩，君执常道，臣有定职，各有攸司，非用不慝，昔舜举皋陶，而俊乂在官，夔龙出入朕命，周仲山甫，亦允内言。
【诔】齐丘迟侍中吏部尚书何府君诔曰：远量夷雅，淹姿英茂，进德方新，循名以旧，分镳先达，争驱俊秀，匪直羽仪，实惟领袖，知人斯哲，在帝之难，佥谓往谐，是则能官，园阿望币，钓屿投竿，金张之贵，允兹七侍，有美一人，柔貂三珥，服冕乘轩，鸣玉飞翠，不贪为宝，贵而能贫，唯静是悦，惟寂是珍，履信兹从，积善方庆，如何斯德，曾是知命，彼高者天，与人焉咏，眇望周行，式瞻林壑，洒汰纷埃，摈扬流俗，言必玄远，神惟珠玉，色恬喜愠，心岂荣辱。
宋谢庄让吏部尚书表曰：招才琴钓之上，取士歌牧之中，终能克夷景命，荣怀万宇，岂容先私首曲，近有经过，且不习冠制，赵客兴鉴，未闲统驭，郑臣有规，匪痗身讥。
后魏温子升广杨［魏书十八作阳。］王让吏部尚书表曰：假势风云，非由羽翮，徒得推迁就列，黾勉当官，曾无辟雍议礼之名，讵有铜爵献赋之敏，而政本寔繁，司会攸切，抑扬智地，用舍时流，实当年之准的，乃一世之权衡，得其人则分职之任隆，非其才则旷官之失起。
梁任昉为范云让散骑常侍吏部尚书霄城侯表曰：夫铨衡务重，阙语［明本作关治，文选三十八，《初学记》十二作关诸。］隆替，远惟则哲，在帝犹轻，［《文选》、《初学记》作难。］汉魏以降，远识经轨，雅俗所归，唯称许郭，齐季凌迟，官方淆乱，草创惟始，议存改作，恭己南面，责成斯在，岂宜妄加宠私，以乏王事，附蝉之饰，空成宠章，求之公私，授受交失，近世侯者，功绪参差，或足食关中，或成军河内，或盛德如卓茂，或师道如桓荣，四姓传祠，已无定纪，五侯外戚，且非旧章，而臣之所附，唯在恩泽，且去岁冬初，国学之老博士耳，今兹首夏，将亚冢司，虽千秋之一日九迁，荀奭［《文选》作爽。］之十旬远至，方之微臣，未为速达。
梁沈约为褚炫让吏部尚书表曰：窃惟玄素未辩，必谬朱紫之察，规矩或昧，理丧方圆之功，东西两汉，左雄孤绝於前，南北二晋，山涛莫嗣於后，良由性藏於貌，才隐乎心，楚越无以况其迥殊，山川未足方其险阻，虽复拂暗为明，免过生智，亦何以登奇牧异，离渭分泾。
梁张缵让吏部尚书表曰：汉革民曹，魏仍东掾，毛孝先以清公见美，卢子加以贞固任职，降及晋代，希睹其人，乐彦辅雍容自守，当时恨其寡誉，山巨源意存赏拔，不免与世浮沉，邓攸牧马家庭，何益心竞之操，卞壸如金丸在右，未闻检裁之功。
梁王筠为弟六叔让重除吏部尚书表曰：臣闻剸犀截雁，必俟昆吾之锋，逐日追风，信资伯乐之骏，未有骖驽骞足，而方骋遥涂，采蓺铅刀，而求其断割，伏惟则哲为体，事艰历代，明别攸奇，义重前王，必使玉石薰莸，区别靡杂，泾渭玄黄，条流不爽，自非伯豪之天下称能，仲子之时人归德，孝先之拔真抑伪，巨源之黜恶举善，然后可以铨镜流品，平均衡石。
隋江总让吏部尚书表曰：窃以汉置五曹，方今六尚，魏隆八凯，拟古六卿，延喻喉舌，远膺枢斗，至如东京许郭，西晋裴王，仰首伸眉，可得论列此矣，但臣门基世绪，晋宋已来，内侍帷扆，入尸衡尺，或年甫将立，或岁未强仕，是以退思弱冠，追伤畴昔，早尘华位，见知名辈，常谓忝窃，匪朝伊夕，岂期梁室多故，有志无时，平生意气，飒尔零落，特由邀奉嘉运，千载一时，惟奋宠灵，遂臻於此。
又为沈尚书君理让右仆射领吏部表曰：辛香［疑讹。］以来，安石以后，遵其轨躅，必大厦之栋梁，总其寄任，亦巨川之舟楫，未有绵力薄材，轻膺此举。
◇尚书
应劭《汉官仪》曰：尚书，唐虞官也，书曰：龙，命汝作纳言，朕命惟允。
又曰：汉明帝诏曰：尚书盖古之纳言，出纳朕命，机事不密则害成，可不慎欤。
韦昭辩《释名》曰：尚，上也，言最在上，总领之也，辩云，尚犹奉也，百官言事，当省案平处奉之，故曰尚，尚食尚方亦然。
《汉书》：百官表曰：成帝罢中书官，初置尚书员五人，如淳曰：主天子文书曰尚书，如主婿曰尚主。
《桓子新论》曰：昔尧言［《太平御览》二百十二作试。］舜於大麓者，录天下事，如今之尚书官矣，宜得大贤智，乃使处议持平焉。
谢承《后汉书》曰：朱穆为尚书，谠言正直。
华峤《汉书》曰：韦彪上疏曰：欲急民所务，当先除其患，其原在尚书，典枢机，天下事一决之，不可不察。
《东观汉记》曰：章帝东巡，过任城，乃幸郑均舍，敕赐尚书禄，以终其身，故时人号为白衣尚书，《续汉书》曰：李固上疏曰：陛下之有尚书，犹天之有北斗，北斗为天喉舌，尚书为陛下喉舌。
《魏志》曰：陈群为尚书，制九品为官人之法，群所建也。
王昶考课事曰：尚书侍中考课，一曰掌建六材，以考官人，二曰综理万机，以考庶绩，三曰进视惟允，以掌谠言，四曰出纳王命，以考赋政，五曰罚法，以考典刑，《会稽典录》曰：郑弘拜尚书郎，旧典，科满补县长，令史为丞尉，弘奏以为台职位尊而赏薄，人无乐者，诸［《太平御览》二百十二作请。］使郎补县令，令史为长，上从其议，自此为始。
齐职仪曰：尚书六人，品第三，秩六百石，进贤两梁冠，纳言帻，绛朝服，佩水苍玉，执笏负荷。
沈约《宋书》曰：顾琛传曰：寺门有制，八座以下，门生随入者有差，不得杂以人士，琛以宗人顾硕顾，［宋书八十一顾琛传作头。］寄尚书张茂度闻［○宋书作门。］名，而去［宋书作与。］硕头同席坐遣出，凡尚书官，大罪则免，小罪则遣出，出者百日无代人，听还本职。
【箴】汉杨雄尚书箴曰：允敕百工，命作斋栗，龙惟纳言，是机是密，出入王命，王之喉舌，献善宣美，而谗说是折，我视云明，我听云聪，载夙载夜，惟允惟恭，故君子在室，出言如风。
【诔】晋潘岳庾尚书诔曰：宽而能怀，威而不猛，化行如形，民应如影，曀曀虚坐，翩翩玄幕，几筵生尘，空馆寥廓。
晋卢湛尚书武强侯卢府君诔曰：湛罪重五岳，衅深四海，身不灰灭，延于家门，方今斩焉在疚，死已无日，大惧先意遗烈，将坠乎地，罔极之哀，终不宣写，是以忍在草土之中，撰述平素之迹，笃生我君，天挺贤俊，弘阐大风，光隆洪胤，蔚矣其姿，绰乎其韵，天不予晋，厄运时臻，阳九之会，虽圣莫振，君实振惶，国难是图，跋履山川，东征西徂，方协遐任，言复皇舆，不见楚申，致命郢都，往古来今，自远及近，凡在丧亲，犹思俱殒，况我荼毒，靡经不尽，日月逾迈，寒暑代迁，恩慈弥远，穷思日缠，撰述遗迹，临文烦冤。
隋江总度支尚书陆君诔曰：陆公国士之眷，惠好之深，临丧能诔，久原摇笔，时事迍邅，不惶削藁，梁季適越，未戢干戈，陈世入仕，累牵物役，杼抽於怀，三十馀载，隋开皇九年，於长安致仕，悬车以洎，就木何几，但东海成田，南冠承絷，龟山更徙，空想吹笛之哀，马角徒生，绝望通波之水，呜呼哀哉，於是揽涕操觚，乃为诔曰：雁行攸序，龙作间才，让珠不拜，锡剑恩来，世故天祸，臣悲主辱，露尽朝阳，风惊夜烛，悠悠世路，辛苦艰虞，寻戈满道，曝骨交衢，家无半菽，地绝飞刍，念群桑梓，零落彫枯，伤君井邑，了盘崎岖，凄凉故友，擗树遗孤，临穴别野，抚榇穷涂。
梁张缵故左氏尚书忠子沈憎旻墓志铭曰：渐东振古，龟组三袭，政若解绳，吏如燥湿，十升龙管，四至九卿，居高首暎，比德腰明。
【表】梁沈约让五兵尚书表曰：臣闻百舍之赵，非宿舂所资，千里之越，岂一苇能溯，何者，装轻適於路远，舟弱疲於济深，丑貌悴容，不藉鉴於淄水，驽足蹇步，终取踬於盐车。
梁丘迟为范尚书拜表曰：昔滕公移晷於泗亭，陈遂留懽於博进，禄止一守，官穷九列，臣获照秋阳，取沃淮海，发蒙去吝，已若松乔，匪富伊荣，须臾至此，赏参十乱，躬越五水，历览前载，孰与为匹。
梁萧子范为兄宗正让都官尚书表曰：纳言之授，皇命所由，五星悬曜，差池紫宫之曲，百官根本，联曹建礼之内，孔蔡诣博，垂芳於两京，陈锺令才，比肩於魏世，逖望前英，俯修薄义，无尸素礼，而绝祗奉。
隋徐陵让五兵尚书表曰：臣闻仲尼大圣，犹云书不尽言，士衡高才，当［本集作常］称文不逮意，臣比衰痾日积，思绪茫然，频讬朋游，为裁章表，虽复陈琳健笔，未尽愚怀，孙惠辞人，颇加烦饰，所以高天缅邈，弗降昭回，瞻拜丝纶，更增忧惫，臣虽不敏，弱冠登朝，伊言承华，豫游多士，晚逢兴运，爰滥宠私，尔时四郊多垒，七雄分争，国家制度，日不暇给，赵宫论受命之宜，高邑奏升坛之礼，而参闻秘计，弗解单于之兵，飞箭驰书，未动聊城之将，不期枚乘老叟，忽降特恩，冯唐暮年，见申明主，擢宰京邑，朝坐棘林，遂致洛阳无雨，非止长安多盗，其宜屏锢，用寘严科，犹处名僚，久为叨窃，但著书天禄，虽如刘向，朔望登朝，转同王隐，於其朽劣，尚可从容，司会文昌，邈然非据。
◇吏部郎
《郭子》曰：许允妻，阮德如妹，允为吏部郎，多用其乡里，帝遣虎贲收允，妇出閤戒允曰：明主可以理夺，难以情求，允至，明帝核之，允答曰：举尔所知，臣之乡人，臣所知也，原陛下检校，为称职与不，若不称职，臣宜受其罪，既检校，皆其人，於是乃释，允旧服败坏，诏赐新衣，初被收，举家号哭，允新妇自云无忧，寻还，作粟粥待之，须臾允至。
《魏志》曰：诸葛诞为吏部郎，有属讬，则显其言而承用之，后有当否，则云议其得失，自是群僚莫不慎其所举。
山涛启事曰：人才既自难知，中人以下，情伪又难，吏部郎与碎事日夜相接，非但当正己，乃当能正人。
王隐《晋书》曰：李胤为吏部郎，精慎选举，号为廉平，山涛为吏部郎，文帝与书曰：足下在事清明，洁操迈时，念多所乏，今致钱二十万，丝百斤，穀二百斛。
又曰：王戎名位清赏，二十四为吏部郎。
《晋中兴书》曰：毕卓，字茂世，新蔡人，少亦放达，泰兴末，为吏部郎，常饮酒废职，比舍郎酿熟，卓因醉，夜至其瓮间取酒饮，掌酒者不察，执而缚之，郎往视之，乃毕吏部也，遽释其缚，卓遂引主人宴於瓮侧，取醉而去，卓常谓人曰：右手持酒卮，左手持蟹螫，拍浮酒池中，便足了一生。
又曰：阮放与从弟孚齐名，在铨管之任，甚有称誉，性清俭，终不治产业，为吏部郎，不免饥乏，王导庾亮，以其名士，给衣食，放由是得立。
王蕴别传曰：蕴字叔仁，为吏部郎，欲使时无屈滞，曾下鼓急出，日迭乃至家，去台数里，高褰车帷，先后与语，不得进也，一官缺者，求者十辈，蕴连状呈宰录曰：某人有地，某人有才，不得者甘心无怨。
《世说》曰：吏部缺，文帝问其人於锺会，会曰：裴楷清通，王戎简要，皆其选也，於是用裴。
又曰：山公举阮咸为吏部郎，曰：情真寡欲，万物不能移也。
沈约《宋书》曰：王微，字景玄，吏部尚书江湛，举微为吏部郎，微与湛书曰：君平生云，［宋书王微传作云生，此倒。］我名者杀我身，天爵犹灭名，安用吏部郎哉，其举可陋，其事不经，非独搢绅者不道，仆妾皆笑之。
【表】梁陆倕拜吏部郎表曰：铨衡庶品，历选宾僚，阮盛真素，屡荐未登，陆亮忠心，裁居败职，自非季重清识，季文恬正，可以区分管库，式鉴胥吏。
梁王僧孺吏部郎表曰：臣生轻飞箨，品细疏壤，寂寞州闾，取沦窐窦，不自求於善管，宁许人以能官，从班随牒，自安疏远，岂望翰飞，终知迹滞，一逢浸漉，几闻昭晋，假拙为心，变奇成偶，宁为天覆地长，复与雨露相滋，秋成春发，必如暄寒无爽，自变况［全梁文五十一作泥。］涂，多超嵩邓，屡考固其比越，在累诚於可闻，方愧朱紫，永懵钧衡，固惟许李，终非王毕，取其清尚，固所经企，求之碎密，宁可庶几。
梁任昉数［疑讹。］吏部郎表曰：郎官之重，千金非譬，爰在前世，实光选造，清通为首，终遂弗居，深识为度，累荐无获，承乏摄官，顾知其望，方今皇明御宇，昇长咸亨，泾渭搢绅，无谬衡石，抑扬庶品，亦俟能官，顾已循涯，孰用祗荷，唯知死所，未识所报。
【启】梁陆倕迁吏部郎启曰：臣器均濩落，材同拥肿，效非积山，勤乖附地，自叨荣秩列，裁移气序，而坐延曲私，遂被洪造，自非割蚌识珠，睹石知玉，宁可以获名理俗，见操敦教。
梁王僧孺除吏部郎启曰：自一遇休明，多逢渥泽，出斯沟壤，置之霄汉，清涂华辙，叨厕累仍，显职名阶，俄来倏至，而智效必其无取，尤怠忽焉已彰，不意涵养更滋，雱霈愈此，始职枢华，纷体恒选，知非腆族，必待俊民，何言贱劣。所或叨假，循涯测限，生所不胜，瞻恩奉德，死何能报。
◇侍中
环济要略曰：侍中，古官也，或曰：风后为黄帝侍中，周时号常伯者，言其道德可常遵也，秦始皇复古，［《太平御览》二百十九作故。］冠貂蝉，汉因而不改，此内官，侍帷幄，受顾问，拾遗於左右，出则负玺以从，秩二千石。
《汉旧仪》曰：侍中无员，或列侯将军卫尉光禄大夫为侍郎，［《太平御览》二百十九作为之。］得举非法。
又曰：侍中左右近臣，见皇后，如见帝，见婕妤，行则对壁，坐则伏茵也。
应劭《汉官》曰：侍中，周官也，金蝉有貂，金取坚刚，百炼不耗，蝉居高食絜，目在掖下，貂内劲悍而外温润，侍中便繁左右，与帝升降，卒思近对，拾遗补阙，百僚之中，莫密於兹，秦始皇破赵，得其冠，以赐侍中。
《汉书》曰：桑弘羊，雒阳贾人子，以心计，年十二为侍中。
又曰：霍去病，以皇后姊子，年十八为侍中，善骑射。
又曰：留侯子张辟强，为侍中，年十五。
又曰：孝惠时，侍中皆冠鵕鸃，贝带，傅脂粉。
又曰：张安世子孙，自宣元以来为侍中。
又曰：元帝以史丹为侍中，出则陪乘。
又曰：侍中金敞，与刘更生拾遗左右，萧望之周堪四人，同心辅政。
又曰：卫尉金敞病甚，成帝拜子涉为侍中，使绿车载送卫尉府，［载以皇孙车，宠之。］
《三辅故事》曰：金日磾忠勤守节，七世为侍中。
《魏志》曰：苏则拜侍中，与董昭同寮，昭常枕则膝卧，则推之曰：苏则之膝，非佞人之枕。
又曰：陈群为侍中，领丞相东西曹掾。
《华阳国志》曰：谯隆为上林令，武帝欲广上林苑，隆言尧舜至治广德，不务林苑，帝后思其言，徵为侍中。
《益部耆旧传》曰：蜀郡张宽，汉武帝时为侍中，从祀甘泉，至渭桥，有女子浴於渭水，乳长七尺，上怪其异，遣问之，女曰：帝后第七车知我所来，时宽在第七车，对曰：天星主祭祀者，斋戒不严则女人见。
《文士传》曰：张衡拜侍中，恒居帏幄，仪容讽议，拾遗左右。
挚虞决疑要注曰：汉末丧乱，绝无玉珮，侍中王粲识旧珮，始复作之，今之玉珮，受法自於王粲也。
王隐《晋书》：韦诞以能书，留补侍中，魏氏宝器铭题，皆诞书也。
七贤传曰：山涛，太始七年为侍中，诏书曰：涛清风淳履，思心通远，宜侍帏幄，尽规左右。
颜含别传曰：颜髡，字君道，仪状严整，风貌端美，大司马桓公叹曰：廊庙之望，喉舌机要。
《续搜神记》曰：程咸，字延休，其母始怀咸，老公授药与之，服此当生贵子，晋武帝时，历位至侍中，有名於世。
《语林》曰：晋孝武好与虞啸父饮酒，不醉不出，后临出拜，殆不复起，帝因呼人扶上殿，虞［《太平御览》二百十九虞上有扶字。］侍中，啸父答曰：臣位未及扶，醉未及乱，非分之赐，所不敢当，帝美之，敕左右疏其语。
相书占气杂要曰：气如连珠入阙门，为侍中。
沈约宋书，陆仲元者，晋太尉玩曾孙也，为侍中，吴郡太守，自玩至仲元，四世为侍中，时人方之金张二族。
又曰：殷景仁迁侍中，与王华王昙首刘湛四人，并时为侍中，皆以风力局幹，冠冕一时，同升之美，近代莫及。
又曰：王僧绰迁为侍中，任以机密，时年二十九，始兴王濬，尝问其年，僧绰自嫌早达，逡巡良久乃答，其谦虚自退若此。
【碑】晋裴希声侍中嵇侯碑曰：夫君亲之重，非名教之谓也，爱敬出於自然，而忠孝之道毕矣，朴散真离，背生殉利，礼法之兴，於斯为薄，悲夫，晋弋阳子嵇绍，字延祖，资乾刚之纯粹，体中和之淑虚，少有清劭之风，长怀弘仁之度，加以通朗淹济，靡才不经，学为儒宗，庶绩光被，弱冠登朝，则敷文秘阁，晚节强仕，则纳言枢极，太安之初，权臣擅命，皇舆亲征，次於荡阴，六军奔攻，兵交御辇，绍俨然端冕，正色以扞锋刃，遂殒命于御侧，忠诚感人神，义声震四海，铭曰：二仪肇建，君臣攸序，峨峨侍中，应期作辅，外播仁风，内举心膂，执慈弗勇，靡仁不武，见危授命，背生殉主，确乎其操，邈乎其崇，矫矫王臣，宪慈遗风，在亲成孝，於敬成忠。
宋傅亮侍中王公碑曰：体亚黄中，道及微管，元勋盛德，光于晋载，于时运距无妄，陵夷有渐，至于兵缠象魏，垒结四郊，公以民望晋朝，居疑间之际，怀方履顺，处艰以贞，颠沛不能回其操，彊御无以荡其守，铄矣公侯，乘和挺生，识深冬潭，文艳春荣，爰初素履，好是冲默，亦既端委，振风育德。
【墓志】宋孝武故侍中司徒建平王宏墓志曰：含荣幼耀，膺和早慧，徘徊天人，优游经艺，鸿沴才流，皇根中绝，体孝尽性，怀追孝烈，反我宸居，毁网更结，管机凝务，端朝赞契，召辉才融，士颖风折，秘路长阴，昭涂永灭。
梁元帝侍中新渝侯墓志铭曰：爰始降神，诞兹初载，方琮有烛，圆珠无颣，义若联朅，文同藻绘，三分竹使，再徙建旟，朱帷自举，白鹿随车，武实威边，文能怀远，乍歌去速，时谣来晚，昔我往矣，千驷连辀，今兹旋旆，双雁随舟，山回素旐，水导丹旒，寂寥原野，摇落徂秋。
又侍中吴平光侯墓志曰：惟岳降神，表山甫之德，敬如君所，显成季之徵，絜静精微，岐嶷天挺，学兼义府，谈均理窟，历太子洗马，八人掌藉，为崇贤之领袖，五日来朝，冠承华之楷模，迁豫章内史，洪井鸾峰，甘露岁下，萧崖鹤岭，连理成阴，徵为太子左卫率，遘疾薨于道，颇类陶基，民号夫比，取譬羊祜，巷哭荆南，副君早垂隆眄，悯其石火，瞻斯翠盖，忽变丹旒，方使桓侯石椁，载铭盛夏，滕令嘉诚，式镌韶濩。
隋江总故侍中沈钦墓志曰：早结南阳之亲，致兴沛市之役，四埏多难，三江屡梗，君敦淳化，以励浇风，庶涤清流，以荡浊俗，早遘紫云，遂濡碧海，奋里闬之宠，跃车马之贵，哂窦氏之青山，耻郭家之金穴。
【诔】魏陈王曹植侍中王粲诔曰：维建安二十三年，侍中王君薨，皇穹神察，哲人足恃，如何灵祇，歼我吉士，谁谓不痛，早世即冥，谁谓不伤，华孕中零，存已分流，天坠同期，朝闻夕没，先民所思，何以诔德，表之素旟，何以赠终，哀以送之，强记洽闻，幽赞微言，文若春华，思若涌泉，发言成咏，下笔成篇，予与夫［原讹失，据冯校本改。］子，义贯丹青，庶几遐年，携手同征，如何奄忽，弃我宿零。
【表】梁任孝恭为羊侍中让表曰：抟风扇翮，不觉高升，击水扬鬐，遂迷远大，犹原长城巨防，射鲁仲之书，白羽朱旗，振武安之几，深入五千，张空拳以报主，横行十万，勒燕岭而酬君。
梁丘迟为范［《太平御览》二百十九作范，按梁书十三范云传云卒，追赠卫将军。当作范。］卫军让梁台侍中表曰：是以怀铅早岁，不以陨获累心，蹑屦晚坐，岂以充诎在念，易农伊泰，仕焉已幸，遂复分竹九嶷，拥旄百越，值天地中开，神武再廓，麻丝是蓄，菅蒯靡遗，今霸运肇基，四海明目，枢捷规献，寔在得人，况处庸微，何用膺荷。
又为何尚书重让侍中领骁骑表曰：臣擢自散辈之中，寘彼周行之上，既惭伯豪，使天下慎选。又乖平叔，令内外得人，且玉壶独掌，见荣昌期，当尺可参，必简英俊。
梁王筠为从兄让侍中表曰：至如元勋奋儒之胄，积德累仁之基，九世七叶之华，相韩事汉之贵，不然则子骏之学洞古今，平子之思侔造化，仲宣之言，［《初学记》十二言字无。］辩识无滞，次重之解经不穷，然后可以喻旨公卿，问对帷扆，陪六尺之身，通四方之意，求之微臣，此涂顿隔。
梁任昉为王思远让侍中表曰：行则六尺之内，陪接天光，语则亲玺甲［《初学记》十二作申］命，诚信区宇，献可替否，出纳惟几，敷表日［二字初学记作奏。］於声华之上，进让於玉堂之下，金迁七贵之茂，玉粲二公之孙，虽复仲蔚孤绪，元卿末名，不阶民誉，妄承典私者也。
北齐邢子才为彭城王韶让侍中表曰：貂鼹［《太平御览》二百十九作鼲。］暎首，日月在前，冠盖庶僚，跨蹑多士，虽智惭量力，明阙自知，在梁之讥，无得喧华之议，素餐之责，岂须噂〈口沓〉之口，何悟天之情眷，复延今宠，遂总录百揆，寅亮万机，文昌治本，得失所系，用才长短，隆替［《御览》替下有以之二字。］何容以斯岂得，［御览作寡薄。］用膺兹忝。
【启】梁陆倕张侍中启曰：陈力就列，不能者止，实欲强饭据鞍，自穷心力，濡足磨顶，少报洪私，徒课虚无，空延锺箭，不悟爰降曲慈，复叨清显，职司近切，任掌总纶，魏选异才，汉求高德，官次恪居，鲜非民誉，仰瞻内省，无一可阶。
◇黄门侍郎
汉书百官表曰：中黄门有给事黄门，位从将军大夫，皆秦制。
《汉书》曰：张禹为太傅，有疾，成帝临视，拜於床下，禹有少子在侧，目之，帝知其意，於前拜黄门侍郎。
又曰：刘向，字子政，宣帝时，以中郎为给事黄门侍郎。
又曰：董贤，字圣卿，云阳人，为太子舍人，随太子官，为郎二岁为，［汉书董贤传作馀。］贤传漏在殿下，为人美丽白皙，哀帝望见，悦其仪貌，识而问之曰：是舍人董贤耶，因引上与语，拜为黄门侍郎。
又曰：杨雄，成帝时为郎，至平帝，犹黄门侍郎。
《汉旧仪》曰：黄门郎，日暮入对青璅门，名曰夕郎。
三辅诀录曰：杜恕，字务伯，拜黄门侍郎，每宣省閤，威仪矜严。
又曰：卓茂，字子康，元帝时，游学长安，以儒行为给事黄门郎。
又曰：马后志在克己辅王，不以私家干朝廷，兄为虎贲中郎将，弟为黄门郎，讫永平世不迁。
《魏略》曰：董遇，字季直，为黄门侍郎，旦夕侍讲，为天子所爱信。
《魏略》曰：王粲，字仲宣，山阳人，年十七，司徒辟，诏除黄门侍郎，以西京扰乱，皆不就。
又曰：夏侯玄，字太初，少知名，弱冠为散骑常侍黄门侍郎，尝进见，与皇后弟毛曾并坐，玄耻之，不悦，形之於色，明德［《太平御览》二百二十一作帝］恨之，左迁为羽林监。
又曰：锺毓，年十四，拜散骑侍郎，迁黄门郎。
《英雄记》曰：曹纯，字子和，年十六，为黄门侍郎。
任嘏别传曰：嘏字昭先，魏文帝以嘏为黄门郎，每纳中言，辄手坏其本，自在禁省，归不书封，帝嘉其淑慎。
王隐《晋书》曰：张华为黄门侍郎，博览图籍，四海之内，若指诸掌，世祖问华，长安千门万户，画地便成。
齐职仪曰：给事黄门侍郎四人，秩六百硕，武冠，绛朝服，汉有中黄门，位从诸大夫，秦制也，与侍中掌奏文案，赞相威仪，典署其事。
沈约《宋书》曰：给事黄门侍郎，秦官也，有事郊庙，则一人持盖，与侍中俱管门下众事。
【墓志】梁元帝黄门侍郎刘孝绰墓志铭曰：蔡墨攸陈，有草有茵，梁荆世樻，或魏或秦，积善馀庆，时惟俊民，孝乎惟孝，其德有邻，曰风曰雅，文章动神，鹤开阮瑀，鹏翥杨循，身兹惟屈，扶摇未申，人罔石火，山有楸椿，佳城无曙，寒野方春。
【诔】宋谢庄黄门侍郎刘琨之诔曰：秋风散兮凉叶稀，出吴州兮谢江几，瞻国门兮耸云路，睇旧里兮惊客衣，魂终朝而三夺，心一夜而九飞，过建春兮背阙庭，历承明兮去城辇，旌徘徊而北系，轜逶迟而不转，挽掩隧而辛嘶，骥含愁而鸣俯，顾物色之共伤，见车徒之相泫。
◇散骑常侍
应劭《汉书》曰：秦官，及汉，置散骑及中常侍各一人，献可替否也。
华峤集曰：散骑，以从容侍从，承答顾问为职。又掌赞诏命，平处文籍，故前世多参用言语文学之士。
王隐《晋书》曰：郑默为散骑常侍，世祖祀南郊，侍中已陪乘，诏曰：使郑常侍默，曰：卿之何以得参乘，昔州内举卿相辈，常愧有累清谈。
七贤传曰：阮籍，高贵乡［按乡下当脱公字。］以为散骑常侍，非其好也。
《晋中兴书》曰：庾阐有文章才义，议者以为宜综国史，於是召为散骑常侍。
又曰：谢万，升平五年诏曰：前西中郎万，才义简亮，宜居献替，其为散骑常侍。
【墓志】梁元帝散骑常侍裴子野墓志铭曰：几原博闻，裁为典坟，比良班马，等丽卿云，董籍既别，泾渭以分，圣皇御极，钦贤盱顾，储后特圣，降情文苑，既匹严朱，复同徐阮，如何不慭，卜期斯远。
【诔】晋潘岳散骑常侍夏侯湛诔曰：英英夫子，灼灼其俊，飞辩摛藻，华繁玉振，畴昔之游，二纪于兹，斑白携手，何欢如之，居吾语尔，众不胜悲，人恶俊异，世疵文雅，执戟疲扬，长沙役贾，无位尔高，耻居物下，子乃洗然，变化易容，慨然叹曰：道固不同，为仁由己，匪我求蒙，谁毁谁誉，何去何从，莫涅匪缁，莫磨匪磷，子独正色，居屈志申，我闻积善，神降之吉，宜享遐纪，长保天秩，如何斯人，而有斯疾，曾未知命，中年殒卒。
晋刘琨散骑常侍刘府君诔曰：爰自上叶，帝尧之胤，堂堂汉祖，豁豁高韵，茂载孝景，克绍前训，穆矣靖王，开国作镇，惟祖惟父，乃光有晋，积行累仁，世笃忠顺，是用感和，诞育奇俊，淑质英挺，金声玉振，嗟乎君侯，仍寝斯疾，命不可延，中年殒卒，冲飚摧华，阆风彫实，如可赎兮，人百其质，存若烛龙衔曜，没若庭燎俱灭，搢绅颓范於高模，邦国弥悴於陨哲。
【表】陈徐陵让散骑常侍表曰：臣闻五十知命，宗师之格言，六百辞满，通贤之高槩，昔墨子诸生，褰裳求楚，鲁连隐士，高论却秦，况乎谬蒙知己，宁无感激，洪私过误，寘以通班，司宪文昌，遂偕常伯，今者昆吴［本集作吾］小器，谛视不见玄黄，均天并奏，静听能［本集能下有闻字。］锺鼓，虽神农分药，歧伯提针，冥众因缘，难可匡救，陛下嗣临宝历，光阐大猷，属意铨衡，留情槱棫，燕台装玉，傥不精真，齐客吹竽，谅宜澄简，南郊奉乘，当求部黜之才，西省文辞，应用罗含之学。
◇给事中
东方朔记曰：东方朔为中郎，赐帛百匹，拜给事中。
《汉书》曰：萧望之，元帝诏，望之傅朕八年，可赐爵关内侯，给事中。
汉书百官表曰：给事中，亦加官，或大夫博士议郎，掌顾问应对，位次中常侍。
胡广曰：给事中，常侍从左右，无员，位次侍中之下，常侍，或名儒，或国亲。
《汉书》曰：刘向，字子政，谏议大夫，给事。
《魏略》曰：邯郸淳，字子淑，黄初初，为博士，给事中。
束晳集曰：员外侍郎及给事冗从，皆是帝室茂亲，或贵游子弟。
晋武帝诏，燕上临［《初学记》十二。］《太平御览》二百二十一作王师，陈劭，清贞廉絜，博通六籍，宜在左右，以敦儒训，可给事中。
荀绰兖州记曰：袁淮，字孝尼，有俊才，太始中，为给事中。
【诔】宋颜延之给事中杨［《文选》五十七作阳，下同。］瓒诔曰：瓒少禀志节，资性忠淳，永初之末，佐守滑台，獯虏间衅，剂［《文选》作劘。］剥司兖，［原讹衮，据冯校本改。］瓒立乎将帅之间，以缉华裔之众，疲困相保，坚守四旬，兵尽器竭，毙于旗下，非夫贞壮之气，勇烈之志，岂能临死殉义，以死偿节者哉，之子间，［按间下有脱文，文选作之子之生，下简兵授才句，衍一生字，疑当作之子间生，误衍在彼。］立绩宋皇，如彼竹柏，负雪怀霜，如彼騑驷，亲骖衡骧，边兵丧律，王略未恢，函陕湮阻，缠路蒿莱，朔马东惊，胡风吹埃，帝图斯难，简生丘［《文选》生字无，丘作兵。］授才，实命杨子，佐师危台，过矣獯虏，乘障犯威，鸣骥厉霜，羽镝高翚，轶我河县，俘我洛畿，攒锋成林，投鞍为围，师老变形，地孤援阔，卒无菽麦，马乏刍秣，烈烈杨子，在困弥达，力虽可穷，气不可夺，义立边疆，身终锋楯。
◇中书令
《汉书》曰：马迁既被刑之后，为中书令，尊宠在职。
臧荣绪《晋书》曰：潘尼性澹退，唯以著述为事，永兴末，为中书令。
晋诸公赞曰：陈准为中书令，张华为监，准与华俱处机密，而准崇之，每至宣日，有诏书，无大小，辄先示华，了不厝意，华得诏书，不以示准。
又曰：怀帝以缪播为中书令，朝事莫不谘之，人君之所取信於臣下，无以尚也。
《晋中兴书》曰：肃祖以温峤为散骑常侍，侍讲，大宁初，手诏曰：卿既以令望中允之怀，著於周旋，且文清而旨远，宜居深密，今欲以卿为中书令，朝论亦咸以为宜。
又曰：显宗加王洽中书令，帝曰：敬和清裁贵重，昔为中书郎，吾尚小，数呼见，意甚亲之，今以为中书令，欲共讲文章之事也。
又曰：褚裒授卫将军中书令，以中书铨管诏命，不宜以亲居之，固让。
檀道鸾［《初学记》十一，《太平御览》二百二十鸾下有晋字。］阳秋曰：温峤为中书令，诏曰：中书之职，酬对多方，斟酌礼宜，非唯文疏而已，非望士良才，何可妄居。
王导表曰：臣乞得除中书监，专壹所司，竭诚保傅，惟力是视，诏曰：昔荀公曾从中书监为尚书令，人贺之，乃发恚云，夺我凤皇池，卿诸人贺我耶，原足下处之勿疑。
王珉别传曰：珉字季琰，诏曰：新除侍中王珉，才学广赡，理识清通，宜处机近，以参时务，其以珉为长兼中书令。
沈约《宋书》曰：傅亮，永初元年，为太子詹事中书令，专典诏命，以亮任总国权，听於省中见客，神虎门外，每旦车尝数两。
世语曰：司马景王，令尚书令虞松作表，辄不可意，令更定，松思竭，不能改，锺会为定五字，松悦服焉。
【墓志】梁简文帝中书令临汝灵侯墓志铭曰：若太祖时，其惟宣武，讲道开天，仪嵩作辅，是曰邢弟，籍规承矩，如康嗣卫，以禽居鲁，息辔岩隈，涂穷夜台，灵檐永阒，松路方开，草茂故辙，松插新枚，月明泉暗，暑往寒来。
梁元帝中书令庾肩吾墓志曰：荆山万重，地产卞和之玉，随流千仞，水出灵蛇之珠，故能胤兹屈景，育斯唐宋，掌庚［按当作庾。］命族，世济琳琅，遂昌开国，蝉联冠冕，父易高尚其道，遁肥贞吉，关吏早逢，威［按当作恒。］表真人之气，少微晚映，还彰隐士之星，肩吾气识淹通，风神闲逸，锺鼓辞林，笙簧文苑，入为度支尚书，任同北斗，锡韩棱之剑，朝此南宫，识郑崇之履，余以其为人也，瑚琏之器，无惭垂棘，杞梓之材，有均廊庙，故赠散骑常侍中书令，盖旌贤也。
梁张缵中书令萧子显墓志曰：君状貌丘墟，风神磊落，闲赡动于容止，英弈发於流眄，笔锋席上，皆如素蓄，切问近思，见称闲敏，帝尝顾谓君曰：我撰通史若成，众史可废，乃答，诏云，仲尼赞易道，黜八索，述职方，除九丘，圣制符同，复在兹日，储君毓德少阳，情协陈阮，亲□妙思，式表玄右。
【表】宋谢庄让中书令表曰：伏惟陛下，登取震维，临齐璿政，泽与风翔，恩从云动，臣闻壁门天邃，凤沼神深，丝纶王言，出内帝命，自非望允当时，誉宣庠塾，未有谬垂曲宠，空席兹荣，在於平壮，犹不可勉，况今绵痼，百志俱沦。
◇中书侍郎
《魏志》曰：明帝举中书郎，谓吏部尚书卢毓曰：得其人与不得其人，在卢生尔，选举莫取有名，如画地作饼，不可啖也，毓举韩暨，敦笃至行，帝乃用也。
王隐《晋书》曰：华表子简，字奉骏，有智器文藻，官至中书郎。
又曰：陈寿举孝廉，为著作郎，与张华友善，华垂当启转中书郎，荀勖党疾寿，华语吏部，出为长广太守。
臧荣绪《晋书》曰：夏侯孝若为野王令，居邑累年，朝野多叹其屈，除中书郎。
曹嘉之《晋纪》曰：汝南史曜，为山涛所知，曜字季茂，父为征南府小吏，乡人周浚，一见曜而友之，配之妹，官至中书郎。
沈约《晋书》曰：裴潜风神高迈，为中书郎，出入禁门，见者皆肃然改容。
《晋中兴书》曰：范甯为临淮太守，徵拜中书郎，专掌西省，以职在机近，固辞不许，多所献替，有益治道。
晋起居注，诏曰：今之士大夫，多不乐出宰牧，而好内官，今皆先经外郡，治民著绩，然后入为常伯中书郎。
沈约《宋书》曰：王微与弟绰书曰：阖门皆蒙时私，吾高卧家巷，遂至中书郎，此足以阖棺也。
王濛别传曰：濛为中书郎，在职四年，首尾如一人，难与比肩故也。
【诗】齐卞伯玉赴中书诗曰：大方信苞容，优泥遂不以，跃鳞经凤池，挥翰紫宸里。
【表】梁庾肩吾为宁国公让中书表曰：臣闻陟彼太行，伯后之车屡怠，望慈吴坂，少游之马体进，是知美非流水，立致摧辕，骏靡浮云，便其顿辔，起登天汉，宁陪九万之风，坐济星桥，非使千年之翼，岂有功称辨慧，足对元礼，弱摽后颖，能嘲子叔，玉重组长，空见休宠，深宫邃宇，孰知怀忧。
◇骠骑将军［位次丞相］
《汉书》曰：武帝以霍去病为嫖姚校尉，征匈奴，累有功，宠冠群臣，始置骠骑将军，秩与大将军同。
韦昭辨《释名》曰：骠骑将军，车骑将军，秩皆比三公，辨云，此三将军，秩本二千石。
百官表注曰：骠骑将军，汉官也，长史司马各［《太平御览》二百三十八，各下有一字。］人，金章紫绶，五时朝［御览朝下有服字。］武冠，佩山玄玉，光武中兴，诸将皆称大，后天子［御览作下。］既定，武官悉省。
《东观汉记》曰：其将军不常置，比公者。又有骠骑将军，建武二十年，复置骠骑将军，位次公，有长史一人。
又曰：光武以景丹为骠骑将军。
又曰：明帝诏曰：东平王苍，宽博有谋，可以讬六尺之孤，临大节而不可夺，其以苍为骠骑将军。
又曰：永平二十五年，左中郎将刘隆，为骠骑将军，即日行大司马事。
《魏志》曰：王昶距毌丘俭，进位骠骑将军，世说曰：何骠骑弟五，以高情避世，而骠骑劝令仕，对曰：然弟五之称，何必骠骑。
【诔】晋张华魏刘骠骑诔曰：昔在殷周，惟伊惟吕，穆穆公侯，绍兹勋绪，如何上天，歼我鼎辅，金刚玉润，水絜冰清，郁郁文彩，焕若朝荣，功遂身退，致仕悬舆，志邈留侯，心迈二疏，风凛凛以翼衡，云霏霏以承盖，旐联翩以飘铜，旌缤纷以奄薄。
【表】梁简文帝让骠骑扬州刺史表曰：常原亲侯就列，希同特进之班，角弓还地，不竞龙骧之赏，天泽无涯，名器总集，窃以骠骑之官，既为上将，神州之重，实号中士，［《太平御览》二百三十八作土中。］故以弹麾六戎，冠冕九牧，岂止司隶绛节，金吾提骑，况复任总皇畿，位重连率，何则，骠骑之号，历选为重，元狩之中，始自去病，永平之建，特授刘苍，齐宪［御览作献。］为公主所申，吴汉因群臣之举。
