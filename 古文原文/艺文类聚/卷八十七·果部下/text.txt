<strong>枣杏栗胡桃林檎甘藷沙棠椰枇杷燕薁檖蒟子枳椇柚木瓜杜梨芋杨梅蒲萄槟榔荔支益智椹芭蕉甘蔗瓜</strong>
◇枣
《尔雅》曰：枣，壶枣，［今江东呼枣大而锐上者为壶枣，犹瓠也。］边要枣，［子细要者。］
《礼记》曰：妇人之贽，椇榛脯脩枣栗，《毛诗》曰：八月剥枣，十月获稻。
《晏子》曰：景公谓《晏子》曰：东海之中，有水而赤，其中有枣，华而不实，何也，《晏子》曰：昔者秦缪公乘龙理天下，以黄布裹蒸枣，至海而投其布，故水赤，蒸枣，故华而不实，公曰：吾徉问子耳，对曰：婴闻之，徉问者，亦徉对。
《孟子》曰：曾晳嗜羊枣，而曾子不忍食之。
《韩子》曰：秦饿，应侯谓王曰：五苑之枣栗，请发与之。
《史记》曰：李少君以却老方见上，少君曰：臣尝游海上，见安期生，食巨枣，大如瓠。
真人关令尹喜内传曰：尹喜共老子西游，省太真王母，共食玉门之枣，其实如瓶。
《神异经》曰：北方荒中，有枣林焉，其高五丈，敷张枝条一里馀，子长六七寸，围过其长，熟赤如朱，乾之不缩，气味甘润，殊於常枣，食之可以安躯，益气力。
《东方朔传》曰：武帝时，上林献枣，上以枝击未央前殿槛，呼朔曰：叱来叱来，先生知此箧中何物，朔曰：上林献枣四十九枚，上曰：何以知之，朔曰：呼朔者，上也，以枝击槛，两木林也，曰朔来朔来者，枣也，叱叱者四十九，上大笑，赐帛十疋。
《汉书》曰：王吉少时学问，居长安，其东家有枣树，垂吉庭中，吉妇取枣以啖吉，吉后知之，乃去妇，东家闻而欲伐其树，邻里共止之，因固请吉，令还妇，里中为之语曰：东家枣树，王阳妇去，东家枣完，去妇复还。
《汉武内传》曰：七月七日，西王母当下，帝设玉门之枣。
刘根别传曰：今年春，当有病，可服枣核中仁二七枚，能常服之，百邪不复干也。
《风俗通》曰：鲍焦耕田而食，穿井而饮，於山中食枣，或曰：此枣子所殖耶，遂强欧吐而死也。
魏文帝诏群臣曰：南方有龙眼荔枝，宁比西国蒲萄石蜜乎，酢且不如中国凡枣味，莫言安邑御枣也。
马明生别传曰：安期生仙人见神女，设厨膳，安期曰：昔与女郎游息於西海之际，食枣异美，此间枣小，不及之，忆此枣味久，已二千年矣，神女云，吾昔与君共食一枚，乃不尽，此间小枣，那可相比耶。
王隐《晋书》：傅虞为鄱阳内史，劝厉学业，宽裕简素，风化大行，白乌集郡庭枣树上。
《晋宫阁名》曰：华林园枣六十二株，王母枣十四株。
《异苑》曰：太元中，南郡州陵县有枣树，一年忽生桃李枣三种花子。
《世说》曰：魏文帝忌弟任城［原讹成，据冯校本改。］王骁壮，因在卞太后所，共围棋，并啖枣，文帝以毒著诸枣蒂中，自选可食者，而王不悟，遂杂进之，既中毒，太后索水救之，帝豫敕毁器，太后徒跣趋井，无以汲之，须臾遂卒。
又曰：大将军王敦，初尚武帝舞阳公主，如厕，见漆箱中盛枣，本以塞鼻，王谓厕上下果，遂食之，群婢莫不笑之。
《左传》：御孙曰：女贽不过榛栗枣脩以告虔。
邺中记，石季龙园中有羊角枣，三子一尺。
《史》，楚庄王爱一马，啖枣脯。
夏取枣杏之火，［本条《太平御览》九百六十五作邹子，后同。］
【诗】晋傅玄诗曰：饥食野枣实。
后秦赵整诗曰：北园有一树，布叶垂重阴，外虽多棘刺，内实有赤心。
梁简文帝赋咏枣曰：风摇羊角树，日映鸡心枝，已闻安邑美，永茂玉门垂。
【启】陈周弘正谢梁元帝赉玉门枣启曰：安期旧美，安息高名，臣金马之荣，未获趋奉，方朔之赐，遽降洪恩。
◇杏
《神仙传》曰：董奉居庐山，为治病，重者种杏五株，轻者一株，於林中所在，箪食一器，是换一穀，少者虎逐之，乃以穀赈贫穷，号董仙杏林。
《师旷占》曰：梅桃杏实多者，来年谓之穰。
晋宫关［《太平御览》九百六十八作阁。］记曰：明光殿，杏八株。
九州论，魏郡好杏。
燧人夏取枣杏之火。
《西京杂记》曰：上林苑有文杏，谓有文彩也。
典术曰：杏者东方岁星之精也。
《山海经》曰：灵山之下，其木多杏。
卢毓冀州论曰：魏郡好杏，地产不为珍。
《师旷占》曰：杏多实不虫者，来年秋善。
南岳夫人传曰：仙人有三玄紫杏，《西京杂记》曰：上林苑有蓬莱杏，东海都尉于台，献杏一株，花杂五色，六出，云是仙人所食者。
《氾胜之书》曰：杏花如何，可耕白沙。
玄晏春秋曰：卫伦过予，言及於味，称魏故侍中刘子阳，食饼知盐生，精味之至也，予曰：师旷识劳薪，易牙别淄渑，子阳今之妙也，定之何难，伦因命仆取粮糗以进，予尝之曰：麦也，有杏李柰味，三果之熟也不同，子焉得兼之，伦笑而不言，退告人曰：士安之识过刘氏，吾将来家实多，故杏时将发，糅以杏汁，李柰将发。又糅以李柰汁，故兼三味。
《述异记》曰：杏园洲在南海中，多杏，云仙人种杏处，汉时尝有人舟行遇风，泊此洲五六月，日食杏，故免死。又云洲中有冬杏。
嵩高山记曰：嵩山东北有牛山，其山多杏，至五月，烂然黄茂，自中国丧乱，百姓饥馑，皆资此为命，人人充饱，而杏不尽。
《洛阳宫殿簿》曰：含章殿前，杏四株，显阳殿前，杏六株。
《地理志》曰：范蠡宅在湖中，有海杏，大如拳也。
朱超石与兄书曰：光武坟边杏甚美，今奉送其核。
王逸荔枝赋曰：魏土送西山之杏。
《述异记》曰：赖乡老子祠有缥杏。
《庄子》曰：孔子游淄濰之林，休坐杏坛之上，弟子读书，弦歌鼓琴。
后《周书》曰：张元性廉洁，南邻有杏两树，杏熟，多落元园中，元悉以还主。
《管子》曰：五沃之土，其木宜杏。
四民月令曰：三月杏花盛，可播白沙轻土之田。
潘岳闲居赋曰：梅杏郁棣，华实照烂。
又司马相如长门赋曰：饰文杏以为梁。
【诗】周庾信咏杏花诗曰：春色方盈野，枝枝绽翠英，依俙暎村坞，烂熳开山成，好折待宾侣，金盘儭红琼。
◇栗
《山海经》曰：南山其上多栗，葛山铜山，其木多栗。
《毛诗》曰：树之榛栗。
又云，版有漆，隰有栗。
《韩诗》曰：东门之栗，有静［静，善也。］家室，［言东门之栗树之下，有善人，可以为室家也。］
《韩子》曰：秦饿，应侯谓王曰：五苑之果蔬橡枣栗，足以活民，请发之，王曰：今发五苑以活民，是使有功与无功互争取也，人生而乱，不如死而治。
《广志》曰：栗有侯栗，关中大如鸡子。
《三秦记》曰：汉武帝果园，大栗十五枚一斗。
《魏志》曰：东夷韩国出大栗，如梨。
何晏《九州论》曰：中山好栗。
袁准《观殊俗》曰：索兰枝而不得，见巨房之大栗。
《袁子正书》曰：岁比不登，唯得卖枣栗瓜梨。
卢谌《祭法》曰：春秋冬祠，皆用栗。
《礼》曰：栗欀之。
汉［《太平御览》九百六十四作汉书。］燕秦千树栗，此人与千户侯等。
黄侔蒸栗，［本条御览作魏略。］
魏氏，［本条魏志四注作魏氏春秋，此有脱文。］许元［魏志注作允。］因司马昭辞，欲杀之，帝方食栗，优人云午等唱曰：青头鸡，青头鸡者，鸭也，帝惧不敢发。
庄子，古者兽多民少，皆巢居以避之，昼拾橡栗，暮栖树上，故命曰有巢氏。
梁州献栗，径寸半。
《西京杂记》曰：上林苑有魁栗双栗楒栗榛栗。
《史》，苏秦说燕文侯曰：此有枣栗之科，此谓天府也，民虽不级而足也。
选蜀都，榛栗罅发。
王逸荔枝赋，北燕荐朔滨之巨栗。
侯国出栗，大如鸡子。
桂阳有栗，丛生，大如柿子。
越中出如拳之栗。
哀公问社於宰我，宰我对曰：夏后氏以松，殷人以柏，周人以栗，［本条《太平御览》九百六十四作论语。］
【赋】后汉蔡邕伤故栗赋曰：人有折蔡氏祠前栗者，故作斯赋，树遐方之嘉木，于灵宇之前庭，形猗猗以艳懋，似碧玉之精明，何根茎之丰美，将蕃炽以悠长，遇祸贼之灾人，嗟夭折以摧伤。
【启】梁庾坚吾谢东宫赉栗启，查或火成，钻以为屑，柰称煎用，曝而成糗，未若北燕巨实，用夺荣枯，南国脯山，翻惭齿决，承恩踊跃，对闻喜之河，念报屏营，问知来之鸟。
◇胡桃
《广志》曰：陈仓胡桃，薄皮多肌，阴平胡桃，大而皮脆，急捉则碎。
《博物志》曰：张骞使西域还，得胡桃。
《晋宫阁名》曰：华林园胡桃八十四株。
荀氏春秋祠制曰：常设用胡桃。
吴时外国志曰：大秦国有枣榛胡桃，莲藕杂果。
【启】梁沈约为柳世隆谢赐乐游胡桃启曰：挺自禁园，味逾井络，动物回祇，在微必应，此乃胡羯奔逃，吉之先见者也。
【书】后汉孔融与诸卿书曰：多惠胡桃，深知笃意。
晋钮滔母答吴国书曰：胡桃本生西羌，外刚朴，内柔甘，质似古贤，欲以奉贡。
◇林檎
《广志》曰：林檎似赤柰，亦名黑檎，广黑檎似赤柰，一名林檎似赤柰，［○本条讹脱複重，明本一名林檎以下作一名来禽，言味甘熟则来禽也。］
刘桢京口记曰：南国多林檎。
【书】梁刘孝威谢赉林檎书曰：勇闻齐国，止锡二桃，远至仙方，裁蒙数枣。岂如恩丰汉箧，赐广魏奁，〈女毛〉女数而仅通，筭郎计而方得，生於玉井之侧，出自金膏之地，上灵所贵，下土希逢。
【启】梁庾肩吾谢赉林檎启曰：丹徒故苑，岁绵长而不见，岷山虽植，路重阻而来难，未有徙核圆丘，移根阆坂，仙厨始摘，犹青玉之盘，［句有脱文。］下贱爰颁，遂入抽蒲之座。
◇甘藷
似竽，［本条《太平御览》九百七十四作陈祈畅异物志。］亦有［亦有下有巨魁二字。］剥去皮，肥［肥作肌。］肉白，南方以当米穀，宾客亦设之，出交北。
◇沙棠
如棠，味如李，无核。
《吕氏春秋》：果之美者棠实。
◇椰
《神异经》曰：东南荒中，高二十丈馀，叶如甘瓜，二子成［《太平御览》九百七十二作百岁。］落，生幸，［御览作华。］椰如甘瓜，如两眼，谓之萼，［御览作华如甘瓜华，华尽落而生萼，此有讹衍。］萼越王头［越王头三字御览无。］下生子，三成［御览作岁。］而熟，形如寒瓜。
《广志》曰：高六七尺者，无枝条，叶如［《太平御览》九百七十二如下有束蒲二字，蒲下有二十九字，此脱。］美如蜜，核中有白肤，厚半寸，味似胡桃，出交北。
选曰吴，［按本条见文选吴都赋，此有脱文。］椰叶无阴。
七命曰：剖椰子之壳。
◇枇杷
仲长统《昌言》曰：今人主不思甘露零，醴泉涌，而患枇杷荔支之腐，亦鄙矣。
荆州土地记曰：宜都出大枇杷。
《广州记》曰：枇杷若榴，参乎京都。
华山记曰：华山讲堂西头，有枇杷园。
《晋宫阁名》曰：华林园枇杷四株。
【赋】宋周祗枇杷赋曰：昔鲁季孙有嘉树，韩宣子赋誉之，屈原离骚，亦著橘赋，至枇杷树，寒暑无变，负雪扬华，余殖庭圃，遂赋之云，名同音器，质贞松竹，四序一采，素华冬馥，霏雪润其绿蕤，商风埋其劲条，望之冥濛，即之疏寥。
宋谢瞻安成郡庭枇杷树赋曰：伊南国之佳木，伟邦庭而延树，禀金秋之清条，抱东阳之和煦，肇寒葩於结霜，成炎果乎纤露，高临甍首，傍拂阶露。
◇燕薁
《毛诗》曰：六月食郁及薁。
魏都，萸梅及杨李留郁，［《太平御览》九百七十四作曹毗魏都赋曰英梅杨李，若留郁棣，此有讹脱。］俗谓燕郁。
◇檖
《诗》曰：隰有树檖，疏，赤罗或名山梨，今谓杨檖，树实如梨，但小耳，一名鹿梨，一名鼠梨。
《尔雅》曰：檖，罗。
◇蒟子
树如桑，取其实为酱，汉音范，［本条《太平御览》九百七十三作汉书注，范作矩，此有脱讹。］
广［御览作广志。］薆［御览作蔓。］生依树也。
◇枳椇
《诗》曰：南山有枸，疏，枳椇树似白杨，子著枝端，为之木蜜，从令人酒薄，以为屋柱，酒皆薄。
《礼》曰：妇人之贽，椇榛脯脩枣栗。
广志，以［《太平御览》九百七十四作子似］珊瑚树，乾者益之矣。［御览作益美。］
◇柚
《尔雅》曰：柚，条也，［似橙，实醋。］出江南。
《广志》曰：成都有柚，大如斗。
《尚书》曰：杨州厥苞橘柚。
《离骚》［《太平御览》九百七十三作楚辞。］曰：斥逐鸿鹄，乃近鸱枭，斩伐橘柚，列树苦桃。
《吕氏春秋》曰：果之美者，云梦之柚。
《月令》曰：食橘柚。
《列传》［御览九百七十三作列子。］曰：吴越之间，有木焉，其名曰柚，树碧而冬青，实丹而味酸，度淮北为杞。
【赞】晋郭璞柚赞曰：厥苞橘柚，精者曰甘，实染繁霜，叶鲜翠蓝，屈生嘉叹，以为美谈。
◇木瓜
《尔雅》曰：楙，木瓜也。
《广志》曰：木瓜子可藏，枝为杖，号一尺百二十节。
《毛诗》曰：木瓜，美齐桓公也，卫为翟人败之，出处于漕，桓公救而封之，遗之车马器服焉，卫人思之，欲厚报之，投我以木瓜，报之以琼琚，匪报也，永以为好也。
《晋宫阁名》曰：华林园木瓜五株。
【赋】宋何承天木瓜赋曰：美中州之佳树，表闲冶之丽姿，结灵根以诞秀，倾朝日以扬晖，擢丛柯之冉冉，布翠叶而蕤葳，惟兹木之在林，亦超类而独劭，方朝华而繁实，比沙棠而有耀，当大夏之方隆，愧微幹之纤挠，岂隐扑以幸全。固呈才而不效，离众用而获宁，永端己以厉操，原佳人之吊投，思同归以讬好，顾卫风之攸珍，虽琼琚而匪报。
◇杜梨
《尔雅》曰：杜，甘棠也，杜，赤棠，白者棠。
《毛诗》曰：蔽芾甘棠，勿翦勿伐。
又曰：有杕之杜，［杕，独也。］
《韩诗外传》曰：邵伯在朝，有司请召民，邵伯曰：不劳一身而劳百姓，大非吾先君文王之志也，於是庐於棠树之下，百姓大悦，诗人见而歌焉。
【赋】晋孙楚杕杜赋曰：家弟以虞氏梨赋见示，余谓岂以梨有用之为贵，杜无用之为贱，故用获全，所以为贵，有用获残，所以为贱，故赋云之，惟有杕之为杜，齐万物而并生，其质菲薄，既不施於器用，华叶疏悴，靡休荫之茂荣，昔在邵伯，听讼述职，甘棠作颂，垂之罔极。
◇芋
援神契曰：仲冬昴星中，收莒芋，亦芋也。
《说文》曰：齐人为莒。
汉［《太平御览》九百七十五作汉书。］汝南有鸿隙大陂，翟方［御览方下有进字。］为丞相，秦［御览作奏。］破之，郡中追焉，［御览作怨。］童谣曰：怀我陂，［御览作坏陂谁。］翟子威，饭我食，［御览食上有豆字。］羹芋魁。
秦破翟，［本条御览九百七十五作《汉书》：翟作赵。］卓氏曰：吾闻岷山之下，沃野，有阴蹲鸱，至死不饥，乃求远迁，致之於临邛。
《广志》曰：有君子芋，大如斗魁，青边芋淡善芋，大如瓶，少子，叶如彻盖，缃色紫茎。
本草，芋土芝。
选蜀都，间蹲鸱之沃野，则以为世济阳九，注，济人饥也，叶似蹲鸱。
◇杨梅
《郭子》曰：杨氏子年九岁，孔君平诣其父，设果有杨梅，孔指示儿曰：此贵君家果，儿应声答曰：未闻孔雀是夫子家禽。
《临海异物志》曰：杨梅，其子大如弹丸，正赤，五月中熟，熟时似梅，其味甜酸。
裴氏《广州记》曰：庐山顶有湖，杨梅山桃绕其际，海人时登采拾，正得於上饱，不得持下。
《博物志》曰：地有章名，则生杨梅，无章名亦有耳，有章名无之也。
吴兴记曰：故章县北有石郭山，上生杨梅，常以贡御。
《南越志》曰：熙安县多杨梅。
【颂】梁江淹杨梅颂曰：怀蕊挺实，涵黄糅丹，镜曰绣壑，炤霞绮峦。
◇蒲萄
《广志》曰：蒲萄有黄白黑三种。
《本草》曰：蒲萄益气强志，令人肥健少饥，延年轻身。
《史记》曰：大宛以蒲萄为酒，富人藏酒至万馀石，久者数十岁不败。
《汉书》曰：且末国无雷国罽宾国，皆有蒲萄。
《汉武内传》曰：西王母常下，帝设蒲萄酒。
《续汉书》曰：敦煌张氏家传曰：扶风孟他，以蒲萄酒一升遗张让，即称凉州刺史。
《博物志》曰：西域蒲萄酒，传云可至十年。
又曰：张骞使西域还，得蒲萄。
《晋宫阁名》曰：华林园蒲萄百七十八株。
魏文帝诏群臣曰：且说蒲萄，醉酒宿醒，掩露而食，甘而不饣肙，酸而不脆，冷而寒，味长汁多，除烦解饣肙。又酿以为酒，甘於麹米，善醉而易醒，道之固以流涎咽唾，况亲食之耶，他方之果，宁有匹之者。
《秦州记》曰：秦野多蒲萄。
《博物志》曰：以为刍荛。
杜恕笃［《太平御览》九百七十二作杜笃。］边论，汉匈［御览匈上有征字。］奴，取胡麻蒲萄，□［御览作稗。］麦苜蓿，示广地。
龟兹国胡人奢侈，家有至千斛蒲萄，汉使取实来，离宫别馆傍尽种。
北齐李元忠，赠世宗蒲萄一盘，世宗以报白缣，遗书曰：忽惠蒲萄，良深愧仰，聊因绢百疋，以酬清德。
汉李广［本条《太平御览》九百七十二作《汉书》：广下有利字。］为二师将军，破大宛，得蒲萄种归汉。
【赋】魏都，皇筱怀风，蒲萄结阴。
魏锺会蒲萄赋曰：美乾道之广覆兮，佳阳泽之至淳，览遐方之殊伟兮，无斯果之独珍，讬灵根之玄圃，植昆山之高垠，绿叶蓊郁，暧若重阴，翳羲和，秀房陆离，混若紫英乘素波，仰承甘液之灵露，下歙丰润於醴泉，总众和之淑美，体至气於自然，珍味允备，与物无俦，清浊外畅，甘旨内遒，滋醳膏润，入口散流。
晋荀勖蒲萄赋曰：灵运宣流，休祥允淑，懿彼秋方，乾元是畜，有蒲萄之珍伟奇，［句有衍文。］应淳和而延育。
◇槟榔
周成杂字曰：槟榔，果也，似螺，可食。
李当之药录曰：槟榔一名槟门。
《广志》曰：木实曰槟榔，树无枝，略如柱，其颠生穟而秀，生棘针，重叠其下，彼方珍之，以为口实，亦出交趾。
林邑记曰：槟榔树高十馀丈，皮似青桐，节如桂竹，下森秀无柯，端顶有叶，叶似甘蕉，条派开破，仰望眇眇，如锸丛蕉於竹杪，风至独动，似举羽扇之扫天，叶下系数房，房缀数十子，家有数百树。
《异物志》曰：槟榔树若笋竹生竿，近上未［《太平御览》九百七十一作末。］五六尺间，洪覃洪肿起如瘣木焉，因拆裂出，若黍秀也，无华而为实，大如桃李，天生棘重累其下，所以御卫其实也，剖其上皮，煮其肤熟而贯之，坚如乾枣，以夫留古贲并食，则滑美下气，及宿食消穀。
《南中八郡志》曰：槟榔土人以为贵，婚族客必先进，若邂逅不设，用相嫌恨。
顾徽《广州记》曰：山槟榔形小，而大於蒳子，蒳子土人亦呼为槟榔。
【诗】梁刘孝绰咏有人乞牛舌乳不付因饷槟榔诗曰：陈乳何能贵，烂舌不成珍，空持渝浩齿，非但汙丹唇，别有无枝实，曾要湛上人，羞比朱樱就，讵易紫梨津，莫言蒂中久，当看心里新，微芳虽不足，含咀原相亲。
周庾信咏槟榔诗曰：绿房千子熟，紫穗百花开，莫言行万里，曾经相识来。
【启】梁王孺谢赐于纮利所献槟榔启曰：窃以文轨一覃，充仞斯及，入侍请朔，航海梯山，献琛奉，［句有脱文。］充庖盈府，故其取题左赋，多述瑜书，萍实非甘，荔葩惭美。
梁庾肩吾谢赉槟榔启曰：形均绿竹，讵扫山坛，色譬青桐，不生空井，事逾紫柰，用兼芳菊，方为口实，永以蠲痾。
又谢东宫赉槟榔启曰：无劳朱实，兼荔支之五滋，能发红颜，类芙蓉之十酒，登玉案而上陈，出珠盘而下逮，泽深温柰，恩均含枣。
【笺】喻益期笺曰：槟榔信南越之可观，子既非常，木亦特异，大者三围，高者九丈，叶聚树端，房构叶下，华秀房中，子结房外，其擢穗似禾，其缀实似穀，其皮似桐而厚，其节似竹而穊，其中空，其外劲，本不大，末不小，上不倾，下不邪，调直亭亭，千百若一，步其林则寥朗，庇其阴则萧条，信可以长吟，可以远想矣，性不耐霜，不得北殖，必当遐树海南，辽然万里，弗遇长者之目，自令恨深。
◇荔支
《广志》曰：荔支树高五六丈，大如桂树，绿叶蓬蓬，冬夏荣茂，青华朱实，大如鸡子，核黄黑，似熟莲子，实白如昉，甘而多汁，似安石榴，有甜醋者，至日将中，翕然俱赤，则可食也，一树下子百斛。
《东观汉记》曰：单于来朝，赐橙橘龙眼荔支。
谢承《后汉书》曰：汝南唐羌，为临武长，县接交州，州旧贡荔支及生犀献之，羌上书谏，乃止。
《吴录》曰：苍梧多荔支，生山中，人家亦种之。
魏文帝诏群臣曰：南方有龙眼荔支，宁比西园［《太平御览》九百七十一作国。］蒲萄石蜜。
竺法真登罗山疏曰：荔支似冬青，夏至日子赤，可食。
《南中八郡志》曰：犍为僰道县出荔支。
【诗】梁刘霁咏荔支诗曰：叔师贵其珍，武仲称斯美，良由自远致，含滋不留齿。
【赋】后汉王逸荔支赋曰：暧若朝云之兴，森如横天之彗，湛若大厦之容，郁如峻岳之势，脩幹纷错，绿叶臻臻，灼灼若朝霞之暎日，离离如繁星之著天，皮似丹罽，肤若明珰，润侔和璧，奇喻五黄，仰叹丽表，俯尝嘉味，口含甘液，心受芳气，兼五滋而无常主，不知百和之所出，卓绝类而无俦，超众果而独贵。
【启】齐孔稚珪谢赐生荔支启曰：绿叶云舒，朱实星映，离离昔闻，晔晔今睹，信西〈山氏〉之佳珍，谅东鄙之未识。
王逸赋，［已见上。］角卯兴而灵华敷，大火中而朱实繁，灼灼丹华吐日，离离繁星著天。
七命，坼龙眼之房也。
◇益智
《广志》曰：益智叶似丛［《太平御览》九百七十二作襄，按当作蘘。］荷，长丈馀，其根有小枝，高者八九寸，无叶萼，其子丛生著之，大如枣，中辨黑皮白，核小者曰益智，含之摄泛［《太平御览》九百七十二作涎。］濊，出万寿，亦生交趾。
南方草物状曰：益智子如笔毫，长七八分，二月华，色似莲，著实五六月熟，味辛，杂五味，中芬芳，亦可盐曝，出交趾合浦。
顾徽《广州记》曰：益智叶如蘘荷，茎如竹箭，子从心出，一枝有十子，子肉白滑，四破去之，取外皮，蜜煮为粽，味辛。
周景式庐山记曰：山果有益智蒲萄。
三十六国春秋曰：安帝元年，卢循为广州刺史，循遗裕益智粽，裕乃答以续命汤。
【诗】梁刘孝胜咏益智诗曰：挺芳铜岭上，擢颖石门端，连丛去本叶，杂和委雕盘，宁推不迷草，讵灭聪明丸，傥逢公子宴，方永厌夜欢。
【书】慧远法师答卢循书曰：损饷六种，深抱情至，益智乃是一方异味，即於僧中行之。
◇椹
《古今注》曰：椹，桑实也。
《诗》曰：食我桑椹，怀我好音，于嗟鸠兮，无食桑椹。
武［本条《太平御览》九百七十三作汉武内传，此有脱文。］药有扶桑丹椹。
魏略，杨沛［杨沛下有脱文，见御览九百七十三。］
《世说》：张天锡为晋孝武，［《太平御览》九百七十三武下有所器二字。］问北方何物可贵，对曰：桑椹香食，人无嫉心。
北方白椹，长数寸，甚美，［本条御览九百七十三作异苑。］
东方有八十丈桑，上有椹，长三尺五寸，圆与长等，［本条御览九百七十三作东方朔神异记。］
王甲以北方椹比江东黄甘，於是引甲为宾客，初谢公为甲妄言，甲乃买骏马，投椹熟时，致十枚，［本条御览九百七十三作《世说》：此有脱文。］
◇芭蕉
《广志》曰：芭蕉一曰芭苴，或曰甘蕉茎如荷芋，重皮相裹，大如盂斗，叶广尺，长一丈，有角子，长六七寸四五寸二三寸，两两共对，若相抱形，剥其上皮，色黄白，味似蒲萄，甜而脆，亦饱人，其茎解散如丝，绩以为葛，谓之蕉葛，虽脆而好，色黄白，不如葛赤色也，出交趾建安。
《南州异物志》曰：甘蕉草类，望之如树株，大者一围馀，叶长一丈，或七八尺馀，二尺许，华大如酒杯，形色如芙蓉，著茎末，百馀子大，名为房，根似芋块，大者如车毂，实随华长，每华一阖，各有六子，先后相次，子不俱生，华不俱落，此蕉有三种，一种子大如手拇指长而锐，有似羊角，名羊角蕉，味最甘好，一种子大如鸡卵，有似羊乳，名牛乳蕉，微灭［《太平御览》九百七十五作减。］羊角，一种大如藕，长六七寸，形正方，少甘，最不好也，取其阖，以灰练之，绩以为采。
《异物志》曰：芭蕉茎如芋，取镬煮之如丝，可纺绩为絺绤。
南方草物状曰：蕉树子房相连累，甜美，亦可蜜藏。
游名山志曰：赤岩山，水石之间，唯有甘蕉林，高者十丈。
《晋宫阁名》曰：华林园有芭蕉二株。
顾徽《广州记》曰：甘蕉与蕉，花实根叶不异，直是江［《太平御览》九百七十五作南。］土暖，不红［御览作经。］霜冻，四时花叶，展其熟耳，未熟时亦苦涩。
【诗】梁沈约咏甘蕉诗曰：抽叶固盈丈，擢本信兼围，流甘揜椰实，弱缕冠絺衣。
【赋】梁徐摛冬蕉卷心赋曰：拔残心於孤翠，植晚玩於冬馀，枝横风而碎色，叶渍雪而傍枯。
【赞】宋谢灵运芭蕉赞曰：生分本多端，芭蕉知不一，合萼不结核，敷华何由实，至人善取譬，无宰谁能律，莫昵缘合时，当视分散日。
宋卞敬宗甘蕉赞曰：扶疏似树，质则非木，高舒垂荫，异秀延瞩，厥实惟甘，味之无足。
【文】梁沈约脩竹弹甘蕉文曰：长兼淇园贞幹臣脩竹稽首，臣闻芟荑蕴崇，农夫之善法，无使滋蔓，翦恶之良图，未有蠹苗害稼，不加穷伐者也，切寻苏台前甘蕉一丛，宿渐云露，荏苒岁月，擢本盈寻，垂荫含丈，阶缘宠渥，铃衡百卉，而与夺乖爽，高下在心，每叨天功，以为己力，风闻籍听，非复一涂，犹谓爱憎异说，所以挂乎严网，今月某日，有台西阶泽兰萱草，到园同诉，自称虽惭杞梓，颇异蒿蓬，阳景所临，由来无隔，今月某日，巫岫敛云，臻楼开照，乾光弘普，罔幽不瞩，而甘蕉攒茎布影，独见鄣蔽，虽处台隅，遂同幽谷，臣谓偏辞难信，敢察以情，登摄甘蕉左近杜若江离，依源辨覆，两草各处，异列同款，既有证据，羌非风闻，切寻甘蕉出自药草，本无芬馥之香，柯条之任，非有松柏后彫之心，盖阙葵藿倾阳之识，冯籍庆会，稽绝伦等，而得人之誉靡即，称平之声寂寞，遂使言树之草，忘忧之用莫施，无绝之芳，当门之弊斯在，妨贤败政，孰过於此，而不除戮，宪章安用，请以见事，徙根翦叶，斥出台外，庶惩彼将来，谢此众屈。
◇甘蔗
《说文》曰：诸蔗也。
《广志》曰：干蔗其餳为石蜜。
《神异经》曰：南方荒内，有盰睹林焉，其高百丈，围三丈八尺，促节多汁，甜如蜜。
魏文帝《典论》曰：常与平虏将军刘勋奋威邓展等共饮，宿闻展有手臂，晓五兵，余与论剑良久，谓余言，将军法非也，求与余对，酒酣耳热，方食干蔗，便以为杖，下殿数交，三中其臂，左右大笑。
《江表传》曰：孙亮使黄门，以银碗并盖，就中藏吏取交州所献甘蔗餳，黄门先恨藏吏，以鼠矢投餳中，启言吏不谨亮呼吏持餳器入，问曰：此器既盖之，有油覆，无缘有此，黄门将有恨汝耶，吏叩头曰：尝从某求官莞席，席有数，不敢与，亮曰：必是此也，问之具服。
《南中八郡志》曰：交阯有甘蔗，围数寸，长丈馀，颇似竹，断而食之，甚甘，笮取汁，曝数时成饴，入口消释，彼人谓之石蜜。
沈约《宋书》曰：魏主致意安北，远来疲乏，若有甘蔗及酒，可见分惠，世祖遣人答曰：知行路多乏，今付酒二器，甘蔗百挺也，《汉书》：百味旨酒布兰生，太尊柘浆析醒，［《太平御览》九百七十四，醒上有朝字。］
骚，臑鳖炮焦有柘浆。
《世说》曰：顾凯之为虎头将军，每食蔗，自尾至本，人或问，曰：渐入佳境。
又曰：扶南蔗一丈三节，见日即消，风吹即折。
【诗】魏陈王曹植诗曰：都蔗虽甘，杖之必折，巧言虽美，用之必灭。
【赋】晋张协都蔗赋曰：若乃九秋良朝，玄酎初出，黄华浮觞，酣饮累日，挫斯蔗而疗渴，若嗽醴而含蜜，清滋津於紫梨，流液丰於朱橘，择苏妙而不逮，何况沙棠与椰实。
◇瓜
《尔雅》曰：瓞瓝其绍瓞，［郭注，俗呼瓝为瓞绍者，瓜蔓绪亦著子，但小耳。］
《广志》曰：瓜之所出，以辽东庐江敦煌之种为美，有鱼瓜，狸头瓜，蜜筩瓜，女臂瓜，羊核瓜，如［《太平御览》九百七十八如上有又有鱼瓜犬瓜六字。］斛，出凉州，旧阳城御瓜，有青登瓜，大如三斗魁，有桂枝瓜，长二尺馀，蜀地温，食瓜至冬熟。
《礼记》曰：为天子削瓜者，副之，巾以絺，为国君者华之，［华，中列之巾以绤。］为大夫累之，［裸也，不巾覆也。］士疐之，庶人龁之。
《毛诗》曰：绵绵瓜瓞，民之初生。
《左传》曰：齐侯使连称管至父戍葵丘，瓜时而往，曰：及瓜而代。
《龙鱼河图》曰：瓜有两鼻者杀人。
古文琐语曰：初刑史子臣谓宋景公曰：从今以往五祀日，臣死，自臣死后五年，五月丁亥，吴亡，以后五祀，八月辛巳，君薨，刑史子臣至死日，朝见景公，夕而死，后吴亡，景公惧，思刑史子臣之言，将死日，乃逃於瓜圃，遂死焉，求得，以虫矣。
《家语》曰：曾子芸瓜而误斩其根，曾晳怒，大杖击其背，曾子仆地，有顷乃苏，孔子闻之，告门弟子曰：参来勿内也，曾子使人请孔子，子曰：舜之事瞽叟，得小捶则受，大杖则走，今参事父，委身以待暴怒，身死陷父於不义，不孝孰大焉。
《贾谊书》曰：梁大夫宋就为边县令，与楚邻界，梁楚边亭皆种瓜，梁亭劬力数灌，其瓜美，楚人窊而希灌，其瓜恶，楚令以梁瓜之美怒，因往夜窃搔梁瓜，梁觉之，欲往报搔楚瓜，宋就曰：是构怨之道也，乃令人夜往，窃为楚灌瓜，楚旦生，［《太平御览》九百七十八作往。］则已灌瓜，伺而察之，则梁亭为也，楚令大悦，因具闻楚王，楚王乃谢以重币，故梁楚之驩，由宋就也。
古文奇字曰：秦始皇密令人种瓜於骊山硎谷中温处，瓜实成，使人上书曰：瓜冬有实，有诏下博士诸生说之，人人各异，则皆使往视之，而为伏机，诸儒生皆至，方相难不决，因发机，从上填之以土，皆压死。
《续汉书》曰：安帝时，有瓜异本共生，时以为嘉瓜。
《汉武内传》曰：西王母仙上药，有空同灵瓜。
又曰：西王母谓上元夫人曰：后造火朱［内传作朱火。］山陵，食灵瓜，其味甚好，忆此味久，已七千岁矣。
《吴越春秋》曰：吴王夫差，为越所败，遁而去，得自生之瓜食之也。
《吴录》曰：姚俊常种瓜菜，灌园以供衣食，时人或饷，一无所受。
《吴志》曰：步骘避难江南，单身穷困，种瓜自给。
《博物志》曰：人以冷水自渍至膝，可顿啖数十枚瓜，渍至腰，啖转多，至颈，可啖百馀枚，所渍水又皆作瓜气瓜味。
《神仙传》曰：葛玄冬为客及［《太平御览》九百七十八作设。］生枣及生瓜晋录曰咸宁中嘉瓜同蒂生於成都，《抱朴子》曰：五原蔡诞，入山而还，欺家人，云至昆仑，昆仑山有玉瓜，光明洞澈而坚，须以玉井水洗之，便软而可食。
《搜神记》曰：时有徐光，常行术於市里，从人乞瓜，其主勿与，便从索瓣，扙地而种之，俄而瓜生蔓延，生花成实，乃取食之，因赐观者，鬻者反视所出卖，皆亡耗矣。
曹娥父溺死，娥见瓜浮，得尸，［出幽明录。］
孙锺，富春人，与母居，至孝笃信，种瓜为业，忽有三年少来乞瓜，为锺定墓地，出门悉化为白鹤，［孙权祖也。］
《毛诗》曰：文王之兴，本由大王也，绵绵瓜瓞，瓜瓞唪唪，民之初生，自土漆沮，王化之本。
神仙传，有青登瓜，大如三斗魁，玄表丹里，呈素含红，揽之者寿，食之者仙。
地官曰：委人，掌畜聚物瓜瓠芋葵。
《礼》曰：仲冬行秋令，则天雨汁，瓜瓠不成，［雨雪杂下。］
《论语》曰：吾岂匏瓜也哉，焉能系而不食。
《史记》曰：邵平故秦东陵侯，秦灭后，为布衣，种瓜长安城东，种瓜有五色，甚美，故世谓之东陵瓜。又云青门瓜，青门东陵也。
武［《太平御览》九百七十八作汉武内传。］仙山［御览作之。］上药，有云［御览作空同二字。］灵瓜，四劫不实。
后魏，［《太平御览》九百七十八作后魏书。］郭祚领太子少师，肃宗幼弱，祚怀一黄〈扁瓜〉，出奉肃宗，时赵桃子深为世宗所信，祚私事之，人号为桃弓仆射，黄瓜少师。
《列仙传》曰：汉［《太平御览》九百七十八作溪人。］者，南郡偏人，居山门，仙人从买瓜，教之练瓜，与附子桂实，共藏春花服之，一年飞登山入水，闻往来海边诸洞中，仙人博赌瓜，黄瓜数千顷，令暝耳，乃上方丈山。
《本草经》曰：水芝者，是白瓜甘瓜也。
晋［《太平御览》九百七十八作晋书。］桑虞，字子深，家园有瓜熟，有人逾盗之，虞见，以园篱多棘刺，使人为开道，及盗负出，见道通，知虞使除之，乃送瓜，叩头请罪，虞与之。
齐，［《太平御览》九百七十八作沈约齐记。］韩虞［御览作灵。］敏兄灵珍，早孤，并有孝性，家贫，无以营凶，共种半亩瓜，朝采暮又生，遂办葬事。
刘挥，字茂谦，从明帝射雉於野，渴倦，得早春瓜，与上树剖而食之，上怀其旧德，意所良厚，至是一岁三迁，转御史中丞。
梁［《太平御览》九百七十八作梁书。］任昉，字彦升，死，高祖方食四苑纤瓜，闻之投瓜，悲不自胜。
《洞冥记》曰：有龙肝瓜，长一尺，花红叶素，生於冰谷，所谓冰谷素叶瓜，霍山下有洞台，司命君府也，中有神盘瓜灵瓜，食之者至玄也。
《庄子》曰：朽瓜化为鱼，物之变。
《文选》曰：魏文帝与吴质书，沉甘瓜於清泉。
刘桢瓜赋曰：［按见后。］三心在隅，温风节暮，杭翘放藤，流美远布，黄花炳晔，潜实独著，丰细异形，圆方殊务。
晋太康八年，王濬园生嘉瓜，二茎一实。
【诗】晋阮籍诗，昔闻东陵瓜，近在青门外，连畛距阡陌，子母相拘带，五色曜朝日，嘉宾四面会。
【赋】魏刘桢瓜赋曰：丰细异形，圆方殊务，扬晖发藻，九采杂糅，厥初作苦。终然允甘，应时湫熟，含兰吐芳，蓝皮密理，素肌丹瓤，乃命圃师，贡其最良。投诸清流，一浮一藏，折以金刀，四剖三离，承之以雕盘，幂之以纤絺，甘逾蜜房，冷亚冰圭。
晋陆机瓜赋曰：发金荣於秀翘，结玉实於宗柯，蔽翠景以因育，缀脩茎而星罗。夫其种族类数，则有括楼定桃，黄〈扁瓜〉白传，金叉蜜筩，小青大班，玄骭素碗，狸首虎蹯，东陵出於秦谷，桂髓起於巫山，五色比象，殊形异端，或摅文以抱绿。或披素而怀丹，气洪细而俱芬，体脩短而必圆，芳郁烈其充堂，味穷理而不饣肙，德弘济於饥渴，道殊流於贵贱，若夫擢以寒水，淬以夏凌，越气外敛，温液密凝，体犹握虚，离若剖冰。
晋嵇含瓜赋曰：世云三芝，瓜处一焉，故植根玉岩，润叶飞泉，揽之者寿，食之者仙，是谓云芝，芙蕖振采濯茎，玄濑葩映，莫此为最，是谓水芝，甘瓜普植，用荐神祇，其名既赡，其味亦奇，是谓土芝，乃剖甘瓜，既淳且馨，荒者飨之，忘困解酲，流味通其五藏，冷气反其迷精。
晋张载瓜赋曰：羊骹虎掌，桂枝蜜筩，或玄表丹里，程素含红，丰肤外伟，绿瓤内醲，甘柤夏熟，丹〈木柰〉含芳，朱李零於桂圃，蒲萄溃於椒床，虽兹肴之孤起，莫斯瓜之允臧，超椰子於南海，越橘柚於衡阳，若乃槟榔椰实，龙眼荔支，徒以希珍，难致为奇，论实比德，孰大於斯。
晋傅玄瓜赋曰：应运俟时，负甲徐生，次落英之密叶，交萎私之脩茎，重简其珍，沉之清源，披之吴刀，承以朱盘，中剖四破，虽分若濬，［《初学记》二十八作完。］质兼五味，气美芳兰，愈得冷而益甘，颐神爽而解烦，细肌密理，多瓤少瓣，丰指绝异，食之不饣肙。
梁张缵瓜赋曰：惟兹瓜之实茂，体太素之纯精，翕玄润於浮霄，含皇泽於夏庭，於是苍春发岁，天地交和，乃启沃壤，是殖是播，纳佳种於畦畹，应时运而剖牙，挥萌散孽，栽叶负柯，蓊茸郁薈，莽｛艹尊｝婆娑，晞庆云以吐蕤，仰旭日之敷花，朝希重阳，夕承朗月，清露湛而宵降，翔风穆以晨发，振柯翘之绕若，顾惠气以滋悦，感灵化而絪缊，睹佳实之并结，始怀徵而苦发，终感宫而甘通，信不和而自馨，与九鼎乎齐功，蔓草是藉，密叶是蔽，潜湫独熟，堕茎落蒂，芬馥酷烈，气畅云际，申狄不能详其味，隶首不能为之计，昔东陵之甘瓜，美显名於中古，彼服闾之攸檐，乃众仙之所睹，美人神之同好，何厥用之弘普，惟令实於无穷，永可殖於灵圃。
【启】梁帝谢东宫赉瓜启曰：金荣始荐，琼蕊载珍，味夺蔗浆，甘逾石蜜。
