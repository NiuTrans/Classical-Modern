<strong>闺情</strong>
◇闺情
《毛诗》曰：自伯之东，首如飞蓬，岂无膏沐，谁適为容。
又，角枕粲兮，锦衾烂兮，予美忘此，谁与独旦。
又，我徂东山，滔滔不归，我来自东，零雨其濛，鹳鸣于垤，妇叹于室。
又，采绿，刺怨旷也，幽王之时，多怨旷者，终朝采绿，不盈一匊，予发曲局，薄言归沐，终朝采蓝，不盈一襜，五日为期，六日不詹。
又，静女其姝，俟我於城隅，爱而不见，搔首踟蹰
又，燕尔新婚，如兄如弟。
又曰：未见君子，忧心忡忡，亦既见止，亦既覯止，我心则降。
又，未见君子，忧心惙惙，亦既见止，亦既覯止，我心则悦。
《左传》：晋叔向曰：昔贾大夫恶，娶妻而美，三年不言不笑，御以如皋，射雉获之，其妻始笑而言。
又，晋文公谓季隗曰：待我二十五年不来而后嫁，季隗曰：我二十五年矣。又如是而嫁，则就木焉。
《说苑》曰：齐王起九重之台，募国中能画者，赐之钱，有敬君，居常饥寒，其妻妙色，敬君工画台，贪赐画台去家日久，思忆其妻，像向之而笑，傍人见以白王，王召问之，对曰：有妻如此，去家日久，心常念之，窃画其像，以慰离心，不悟上闻。
汉［汉下脱书字。］张敞为妇画眉，帝知问之，敞曰：闺房之内，夫妇之私，有过此者。
又，李夫人得幸武帝而卒，上怜悯焉，图画其像於甘泉宫，初李夫人病笃，上自临候之，夫人蒙被谢曰：妾久寝病，形貌毁坏，不可以见帝，上曰：夫人病亦甚，殆将不起，一见我，属讬王及兄弟，岂不快哉，夫人曰：尊官在帝，不在一见，上复言，欲必见之，夫人遂转面向壁歔欷，上不悦而起，夫人姊妹让之曰：独不可一见上，属讬兄弟耶，夫人曰：不见帝者，乃欲深讬兄弟也，夫以色事人者，色衰则爱弛，上所恋恋念我，以平生容貌也，今见我毁坏，颜色非昔，必且畏恶我，尚肯思复录其兄弟哉。
《风俗通》曰：有张伯偕仲偕兄弟，形貌绝相类，仲偕妻新妆竟，忽见伯偕，乃戏问曰：今日妆饰好不，伯偕应之曰：我伯偕也，妻乃趍避之，须臾。又见伯偕，犹以为仲偕，告云，向大错误，伯偕曰：我故伯偕也。
《世说》曰：王浑妻锺夫人，每尝卿浑，浑曰：讵可尔，妻曰：怜爱卿，是以卿卿，我不卿卿，谁当卿卿。
又曰：荀奉蒨妻曹氏，有艳色，妻常病热，奉蒨乃出中庭取冷，还，以家［○世说惑溺篇作身。］熨之，妻亡人吊，不哭而神伤，无几，奉蒨亦卒。
又曰：孙楚妻亡，至祥，仍为诗以悼之，王武子见其文曰：未知文生於情，情生於文，见此使人增伉俪之重。
湘川记曰：舜巡狩苍梧而崩，三妃不从，思忆舜，以泪染竹，竹尽为班。
【诗】古诗曰：青青河畔草，郁郁园中柳，盈盈楼上女，皎皎当窗牖，瓘瓘红粉妆，纤纤出素手，昔为娼家女，今为荡子妇，荡子行不归，空床难独守。
又曰：上山采蘪芜，下山逢故夫，长跪问故夫，新人复何如，新人虽云好，未若故人姝，其色似相类，手爪不相如，新人从门入，故人从閤去，新人工织缣，故人工织素，织缣日一匹，织素五丈馀，持缣将比素，新人不如故。
又曰：兰若生春阳，涉冬犹盛滋，原言追昔爱，情款感四时，美人在云端，天路隔无期。
后汉焦仲卿妻刘氏，为姑所遣，时人伤之，作诗曰：孔雀东南飞，五里一徘徊，十三能织绮，十四学裁衣，十五弹箜篌，十六诵书诗，十七嫁为妇，心中常苦悲，君既为府史，守节情不移，鸡鸣入机织，夜夜不得息，三日断五疋，大人故言迟，非为织作迟，君家妇难为，妾有绣腰襦，葳蕤金缕光，红罗複斗帐，四角垂香囊，交文象牙簟，宛转素丝绳，鄙贱虽可薄，犹中迎后人。
魏陈王曹植诗曰：揽衣出中闺，逍遥步两楹，闲房何寂寥，绿草被阶庭，空穴自生风，百鸟翩南征，春思安可忘，忧戚与君并，佳人在远道，妾身单且茕，欢会难再遇，兰芝不重荣，人皆弃旧爱，君岂若平生，寄松为女萝，依水如浮萍，赍身奉衿带，朝夕不堕倾，傥终顾眄恩，永副我中情。
又曰：明月照高楼，流光正徘徊，上有愁思妇，悲叹有馀哀，借问叹者谁，云是客子妻，君行逾十年，孤妾常独栖，君若清路尘，妾若浊水泥，浮沉各异势，会合何时谐，原为西南风，长游［《文选》二十三作逝。］入君怀，君怀时不开，妾心将何依。
又曰：西北有织妇，绮缟何缤纷，明晨秉机杼，日晏不成文，太息终长夜，悲啸入青云，妾身守空房，良人从行军，自期三年归，今已历九春，孤鸟绕树翔，噭々鸣索群，原为南流景，驰光见我君。
魏徐幹室思诗曰：浮云何洋洋，原因通我辞，一逝不可归，啸歌久踟蹰，人离皆复会，我独无反期，自君之出矣，明镜开［玉台新咏一，作暗，疑当作闭。］不治，思君如流水，何有穷已时。
晋潘岳内顾诗曰：静居怀所欢，登城望四泽，春草郁青青，桑者何弈弈，芳林振丹荣，渌水激素石，初征冰未泮，忽焉振絺绤，漫漫三千里，迢迢远行客，驰情恋朱颜，寸阴过盈尺，夜愁极清晨，朝悲终日夕，山川自悠永，原言良不获，别岭诉归期，云沉不可释。
晋陆机为陆思远妇作诗曰：二合兆嘉偶，女子礼有行，洁己入德门，终远母与兄，如何躭时宠，游宦忘归宁，虽为三载妇，顾景媿虚名，岁暮饶悲风，洞房凉且清，拊枕循薄质，非君谁见荣，离君多悲心，寤寐劳人情，敢忘桃李陋，侧想瑶与琼。又拟青青河畔草诗曰：靡靡江离草，熠烁生河侧，皎皎彼姝女，婀娜当轩织，粲粲娇容姿，灼灼美颜色，良人游不归，偏栖独只翼，空房来悲风，中夜起叹息。
又拟兰若生春阳诗曰：嘉树生朝阳，凝想封其条，执心守时信，岁寒终不凋，美人何其旷，的的在云霄。
晋张华情诗曰：北方有佳人，端坐鼓鸣琴，终晨抚管弦，日夕不成音，忧来结不解，我思存所钦。
又情诗曰：君居北海阳，妾在江南阴，悬貌极脩途，山川阻且深，承懽注隆爱，结分投所钦，衔恩守笃义，万里讬微心。
又诗曰：游目四野外，逍遥独延伫，兰蕙缘清渠，繁华阴渌渚，佳人不在兹，取之欲谁与，巢居知寒风，穴处知阴雨，不曾远别离，安知慕俦侣。
宋孝武帝拟室［原讹空，据冯校本改。］思诗曰：自君之出矣，金翠闇无精，思君如日月，回还昼夜生，宋江夏刘义恭拟诗曰：自君之出矣，笥锦废不开，思君如清风，晓夜尝徘徊。
宋颜师伯拟诗曰：自君之出矣，芳帷低不举，思君如回雪，流乱无端绪。
齐王融秋胡诗曰：日月共为照，松筠俱以贞，佩纷甘自远，结镜待君明，且协金兰好，方愉琴瑟情，佳人忽千里，空闺积思生。
梁简文帝咏人弃妾诗曰：昔时娇玉步，含羞花烛边，岂言心爱断，衔啼私自怜，但觉欢成愁，非关丑易妍，独鹄罢中路，孤鸾死镜前。
又春宵诗曰：花树含春藂，罗帐夜长空，风声随筱韵，月色与池同，采笺徒自襞，无信往云中。
又晓思诗曰：晨禽争学啭，朝花乱欲开，炉烟入斗帐，屏风隐镜台，红妆几尽泪，荡子何当来。
又冬晓诗曰：冬朝日照梁，含愁下前床，帷褰竹叶带，镜转菱花光，会是无人觉，何用早红妆。
又秋闺夜思诗曰：非关长信别，讵是良人征，九重忽不见，万恨满心生，夕门掩鱼钥，宵床悲画屏，回月临阶度，吟虫绕砌鸣，初霜实细叶，秋风吹乱萤，故妆犹累日，新衣裂［玉台新咏七作襞。］未成，欲知妾不寐，城外捣砧声。
又倡楼怨节诗曰：朝日斜来照户，春鸟争飞出林，片光片影皆丽，一声一啭煎心，上林纷纷花落，淇水漠漠苔浮，年驰节流易尽，何为忍意含羞。
又春别诗曰：别观蒲萄带实垂，江南豆蔻生连枝，无情无意又如此，有心有恨徒别离。
又诗曰：可怜淮水去来潮，春隄杨柳覆河桥，泪痕未燥讵终朝，行闻玉佩已相要。
又诗曰：桃红李白若朝妆，羞持憔悴比新芳，不惜暂住君前死，愁无西国更生香。
梁元帝寒闺诗曰：乌鹊夜南飞，良人行未归，池水浮明月，寒风送捣衣，原织回文锦，因君寄武威。
又闺怨诗曰：荡子从游宦，思妾守房栊，尘镜朝朝掩，寒床夜夜空，若非有懽悦，何事久西东，知人相望否，泪尽梦啼中。
又代旧姬有怨诗曰：宁为万里隔，乍作死生离，那堪眼前见，故爱逐新移，未展春花落，遽被凉风吹，怨黛舒还敛，啼红拭复垂，谁能巧为赋，黄金妾不赀。
又别诗曰：昆明夜月光如练，上林朝花色如霰，花朝月夜动春心，谁忍相思今不见。
又诗曰：试看机上蛟龙锦，还瞻庭里合欢枝，映日通风影珠幔，飘花拂叶度金池，不闻离人当重合，唯悲合罢会成离。
又诗曰：门前杨柳乱如丝，直置佳人不自持，適言新作裂纨诗，谁悟今成织素辞。
又诗曰：日暮徙倚渭桥西，正见流月与云齐，若使月光无近远，应照离人今暝啼。
又诗曰：别罢花枝不共攀，别后书信不相关，欲賝行人寄消息，衣常潮水暝应还。
又诗曰：三月桃花合面脂，五月新油好煎泽，莫复临时不寄人，漫道江中无估客。
梁武陵王萧妃夜梦诗曰：昨夜梦君归，贱妾下鸣机，极知意气薄，不着去时衣，故言如梦里，赖得雁书飞。
梁范云拟古诗曰：自君之出矣，罗帐咽秋风，思君如蔓草，连延不可穷。
梁王僧孺为何逊旧姬拟上山采蘼芜诗曰：出户望兰薰，褰帘正逢君，敛容裁一访，新人讵可闻，新人含笑近，故人含笑隐，妾意在寒松，君心逐朝槿。
又为姬人怨诗曰：自知心里恨，还向影中羞，回持昔慊慊，变作今悠悠，还君与妾扇，归妾与君裘，弦断犹可续，心去最难留。
又为人伤近而不见诗曰：嬴女凤皇楼，汉姬柏梁殿，讵过仙将死，音容不可见，独我一心人，同乡不异县，异县不成隔，同乡更脉脉，脉脉如牛女，□由［○冯校本上字缺同，下作由，按玉台新咏六，本句作无妨年一语，疑此当作无由寄一语。］寄一语。
又作宠姬诗曰：及君高堂还，值妾妍妆罢，曲房褰锦帐，回廊步珠屣，玉钗时可挂，罗襦讵难解，再顾连城易，一眄千金买。
又咏姬人诗曰：窈窕守容华，但歌有情曲，转眄非无以，斜眉幸相属，不减许飞琼，多胜刘璧玉，何因送款款，半饮杯中醁。
梁萧子显春别诗曰：翻湋度燕双比翼，杨柳千条共一色，但看陌上携手归，谁能对此空中忆。又诗曰：幽宫积草自芳菲，黄鸟芳树情相依，争风竞日常闻响，重花叠叶不通飞，当知此时动妾思，蹔使罢袂拂臣衣。
又诗曰：衔悲揽涕别心知，桃花李色任风吹，本如人心不似树，何意人别似花离，梁刘缓闺怨诗曰：别后春池异，荷尽欲生冰，箱中翦刀冷，台上面脂凝，纤腰转无力，寒衣怨不胜。
又秋闺诗曰：楼上起秋风，绝望秋闺中，烛溜花行满，香然奁欲空，徒交两行泪，俱浮妆上红¨
梁吴筠闺怨诗曰：胡笳屡凄断，征蓬未肯唤，娈坐江之介，君戍小长安，相去三千里，参差书信难，四时无人见，谁复重罗纨。
又闺怨诗曰：春草可揽结，妾心正断绝，绿鬓愁中改，红颜啼里灭，非独泪如珠，亦见珠成血，原为飞鹊镜，翩翩照离别。
又古意诗曰：贱妾思不堪，采桑渭城南，带减连枝绣，发乱凤皇簪，花舞依长薄，鹅飞爱渌潭，无由报君此，流涕向春蚕。
梁庾肩吾春宵诗曰：征人别来久，年芳复临牖，烛下夜缝衣，春寒偏着手，原及归飞雁，因书向高柳。
又冬晓诗曰：邻鸡声已传，愁人竞不眠，月光侵曙后，霜明落晓前，萦鬟起照镜，谁忍椠花钿。
梁刘孝绰春宵诗曰：春宵犹自长，春心非一伤，月带园楼影，风飘花树香，谁能对双燕，暝暝守空床。
又冬晓诗曰：冬晓风正寒，偏念客衣单，临妆罢铅黛，含泪翦绫纨，寄语龙城下，讵知书信难。
又古意诗曰：燕赵多佳丽，白日照红妆，荡子十年别，罗衣双带长，春楼怨难守，玉阶悲自伤，对此归飞燕，衔泥绕曲房，差池入绮幕，上下傍雕梁，故居犹尚尔，故人安可忘，徒然枕枕席，谁与同衣裳，空使兰膏夜，蜅蜅对繁霜。
梁何逊闺怨诗曰：晓河没高栋，斜月半空庭，窗中度落叶，帘外隔飞萤，含情下翠帐，掩涕闭金屏，旨［玉台新咏五作昔。］期今未反，春草寒复青，思君无转易，何异北辰星。
又咏倡妇诗曰：暧暧高楼暮，华烛帐前明，罗帷雀钗影，宝瑟凤雏声，夜花枝上发，新月雾中生，谁念当窗牖，相望独盈盈。
梁费昶长门怨诗曰：向夕千悲起，百恨何嗟及，愁思且归床，罗襦方掩泣，绛树摇风软，黄鸟弄声急，金屋贮娇时，不言君不入。
梁刘孝仪闺怨诗曰：本无金屋宠，长作玉阶悲，一乖西北丽，宁复城南期，永巷愁无歇，应门闭有时，空劳织素巧，徒为团扇词，匡床终不共，何由横自私。
梁刘孝威春宵诗曰：花开人不归，节暖衣须变，回钗挂反镮，拭泪绳春线，今夜月轮圆，胡兵必应战。
又冬晓诗曰：妾家边洛城，惯识晓锺声，锺声犹未尽，汉使报应行，天寒砚水冻，心悲书不成。
梁刘孝先春宵诗曰：夜楼明月弦，露下百花鲜，情多意不设，啼罢未归眠，敦煌定若远，一信动经年。
又冬晓诗曰：晨霞影翠帷，思妇织霜丝，经寒牵杼涩，钏冷调梭迟，乍废倡楼粉，贪赴远人期，梁王筠闺情诗曰：月出宵将半，星流晓未央，空闺易成响，虚室自生光，娇羞悦人梦，犹言君在傍。
又向晓闺情诗曰：北斗行欲没，东方稍已晞，晨鸡初下栖，晓露上霑衣，衾裯徒有设，信誓果相违，讵忍开朝镜，羞恨掩空扉。
又春游诗曰：藂兰已飞蝶，杨柳半藏鸦，物色相煎荡，微步出东家，既同翡翠翼，复如桃李花，欲以千金笑，回君流水车。
梁陆罩诗曰：自怜断带日，偏恨分钗时，留步惜馀影，含意结愁眉，徒知今异昔，空使怨成思，欲以别离意，独向蘼芜悲。
梁鲍泉寒闺诗曰：行人消息断，空闺静复寒，风急朝机燥，镜暗晚妆难，从来腰自小，衣带就中宽。
梁邓铿闺怨诗曰：暂别犹添恨，何忍别经时，藂桂频销叶，庭树几攀枝，君言妾貌改，妾畏君心移，终须一相见，并得两心知。
又月夜闺中诗曰：闺中日已暮，楼上月初华，树阴缘砌上，窗影向床斜，开屏写密书，卷帐照垂花，谁能当此夕，独处类倡家，梁萧子晖春宵诗曰：夜夜妾偏栖，百花含露低，虫声绕春岸，月色思空闺，倩语长安驿，辛苦寄辽西。又冬晓诗曰：步栏光欲通，曙鸟向西东，烛灭传馀气，帷香开晓风，繁花无处尽，还销寒镜中。
梁刘邈秋闺诗曰：萤飞绮窗外，妾思霍将军，灯前量兽锦，檐下织花纹，坠露如轻雨，长河似薄云，秋还百种事，衣成不暇熏。
梁萧子云春思诗曰：春风荡罗帐，馀花落镜奁，池荷正卷叶，庭柳复垂檐，竹柏君自改，团扇妾方嫌，讵能怜故素，终为泣新缣。
梁何思澄古意诗曰：故交不可忘，犹如兰桂芳，新知虽可悦，不异茱萸香，妾有凤皇曲，非无陌上桑，荐君君不御，抱瑟自悲凉。
梁朱越赋得荡子行未归诗曰：坐楼愁出望，息意不思春，无奈园中柳，寒时已报人，捉梳羞理鬓，挑朱懒向唇，何当上路晚，风吹还骑尘。
陈阴铿南征闺怨诗曰：湘水旧言深，征客理难寻，独愁无处道，长啼不自禁，作人憎解佩，从来懒听音，唯当有夜鹊，南飞似妾心。
又秋闺怨诗曰：独眠虽已惯，秋来只自愁，火笼恒暖脚，行障镇床头，眉含黛俱敛，啼将粉共流，谁能无限别，唯守一空楼。
陈李爽山家闺怨诗曰：山中多早梅，荆扉达曙开，竹巾君自折，荷衣谁为裁，行云无处所，人住在阳台。
陈张正见山家闺怨诗曰：王孙春好游，云鬓不胜愁，离鸿暂罢曲，别路已经秋，山中桂花晚，勿为俗人留。
又赋得佳期竞不归诗曰：良人万里向河源，倡妇三秋思柳园，路远寄诗空织锦，宵长梦反欲惊魂，飞蛾屡绕帷前烛，衰草还侵阶上玉，衔啼拂镜不成妆，促柱繁弦还乱曲，时忿年移竞不归，偏憎信急夜缝衣，流萤映月明空帐，疏叶从风入断机，自对孤鸾向影绝，终无一雁带书飞。
陈徐湛赋得班去赵姬升诗曰：班姬与飞燕，俱侍汉王宫，不意恩情歇，偏将衰草同，香飞金辇外，苔上玉阶中，今日悲团扇，非是为秋风。
隋江总赋得空闺怨诗曰：荡妻怨独守，卢姬伤独居，瑟上调弦落，机中织素馀，自羞泪无燥，翻觉梦成虚，复嗟长信閤，寂寂往来疏。
又为姬人怨服散诗曰：天寒海水惯相知，空床明月不相宜，庭中芳桂憔悴叶，井上疏桐零落枝，寒灯作花羞夜短，霜雁多情恒结伴，非为陇水望秦川，直置思君肠自断，薄命夫婿好神仙，逆愁高飞向紫烟，金丹欲成犹百炼，玉酒新熟几千年，妾家邯郸好轻薄，特忿仙童一丸药，自悲行处绿苔生，何悟啼多红粉落，莫轻小妇狎春风，罗袜也得步河宫，云车欲驾应相待，羽衣未去幸须同，不学萧史还楼上，会逐恒娥戏月中。
又闺怨诗曰：寂寂青楼大道边，纷纷白雪绮窗前，池上鸳鸯不独自，帐中苏合还空然，屏风有意障明月，镫火无情照独眠，辽西水冻春应少，蓟北鸿来路几千，原君关山及早度，念妾桃李片时妍。
又诗曰：蜘蛛作丝满帐中，芳草结叶当行路，红脸脉脉一生啼，黄鸟飞飞有时度，故人虽故昔经新，新人虽新复应故。
【赋】梁元帝荡妇秋思赋曰：荡子之别十年，倡妇之居自怜，登楼一望，唯见远树含烟，平原如此，不知道路几千，天与水兮相逼，山与云兮共色，山则苍苍入汉，水则涓涓不测，谁复堪见鸟飞，悲鸣只翼，秋何月而不清，月何秋而不明，况乃倡楼荡妇，对此伤情，於时露萎庭蕙，霜封阶砌，坐视带长，转看腰细，重以秋水文波，秋云似罗，日黯黯而将暮，风骚骚而渡河，妾怨回文之锦，君思出塞之歌，相思相望，路远如何，鬓飘蓬而渐乱，心怀愁而转叹，愁萦翠眉敛，啼多红粉漫，已矣哉，秋风起兮秋叶飞，春花落兮春日晖，春日迟迟犹可至，客子行行终不归。
梁江淹倡妇自悲赋曰：日自赵东，来舞汉宫，瑶席金陈，桂枝娇春，素壁翠楼，明月使秋，歌声忽散，倡人复愁，君王更衣，露色未晞，侍青銮以云徙，夹丹辇以霞飞，原南山之无隙，指寿陵以同归，俄而绿衣坐奋，白华卧进，屑骨不怜，抵金谁吝，九重以闭，高门自芜，青苔积兮银閤涩，网罗生兮玉梯虚，度九冬而廓处，经十秋而分居，伤营魄之已尽，畏松柏之无馀，去柏梁以掩袂，出桂柱而敛眉，视朱殿以再暮，抚嫔华而一疑。
周庾信荡子赋曰：荡子辛苦逐征行，直守长城千里城，陇水恒冰合，关山唯明月，况复空床起怨，倡妇生离，纱窗独掩，罗帐长垂，新筝不弄，长笛羞吹，常年桂苑，昔日兰闺，罗敷总发，弄玉初笄，新歌子夜，旧舞前溪，别后关情无复情，离前明镜不须明，合欢无信寄，回纹织未成，游尘满床不用拂，细草横阶随意生，前日汉使著章台，闻道夫婿定应回，手巾还欲燥，愁眉即剩开，逆想行人至，迎前含笑来。
【书】后汉秦嘉与妻书曰：不能养志，当给郡使，随俗顺时，黾勉当去，知所苦故尔，未有瘳损，想念悒悒，劳心无已，当涉远路，趋走风尘，非志所慕，惨惨少乐。又计往还，将弥时节，念发同怨，意有迟迟，欲暂相见，有所属讬，今遣车往，想必自力。
秦嘉妻徐淑答书曰：知屈珪璋，应奉岁使，策名王府，观国之光，虽失高素皓然之业，亦是仲尼执鞭之操也，自初承问，心原东还，迫疾惟宜抱叹而已，日月已尽，行有伴例，想严庄已办，发迈在近，谁谓宋远，企予望之，室迩人遐，我劳如何，深谷逶迤，而君是涉，高山岩岩，而君是越，斯亦难矣，长路悠悠，而君是践，冰霜惨烈，而君是履，身非形影，何得动而辄俱，体非比目，何得同而不离，於是咏萱草之喻，以消两家之恩，割今者之恨，以待将来之欢，今適乐土，优游京邑，观王都之壮丽，察天下之珍妙，得无目玩意移，往而不能出耶。
嘉重报妻书曰：车还空反，甚失所望，兼叙远别，恨恨之情，顾有恨然，间得此镜，既明且好，形观文彩，世所希有，意甚爱之，故以相与，并宝钗一双，好香四种，素琴一张，常所自弹也，明镜可以鉴形，宝钗可以耀首，芳香可以馥身，素琴可以娱耳。
妻又报嘉书曰：既惠音令，兼赐诸物，厚顾殷勤，出於非望，镜有文彩之丽，钗有殊异之观，芳香既珍，素琴益好，惠异物於鄙陋，割所珍以相赐，非丰恩之厚，孰肯若斯，览镜执钗，情想仿佛，操琴咏诗，思心成结，敕以芳香馥身，喻以明镜鉴形，此言过矣，未获我心也，昔诗人有飞蓬之感，班婕妤有谁荣之叹，素琴之作，当须君归，明镜之鉴，当待君还，未奉光仪，则宝钗不列也，未侍帷帐，则芳香不发也。
梁何逊为衡山侯与妇书曰：昔人遨游洛汭，会遇阳台，神仙仿佛，有如今别离，［离字疑衍。］帐前微笑，涉想犹存，而幄里馀香，从风且歇，掩屏为疾，引领成劳，镜想分鸾，琴悲别鹤，心如膏火，独夜自煎，思等流波，终朝不息，始知萋萋萱草，忘忧之言不实，团团轻扇，合欢之用为虚，路迩人遐，音尘寂绝，一日三秋，不足为喻，聊陈往翰，宁写款怀，迟枉琼瑶，慰其杼轴。
周庾信为上黄侯世子与妇书曰：昔仙人道引，尚刻三秋，神女将梳，犹期九日，未有龙飞剑匣，鹤别琴台，莫不衔怨而心悲，闻猿而下泪，人非新市，何处寻家，别异邯郸，那应知路，想镜中看影，当不含啼，栏外将花，居然俱笑，分杯帐里，却扇床前，故是不思，何时能忆，当学海神，逐潮风而来往，勿如织女，待填河而相见。
陈伏知道为王宽与妇义安主书曰：昔鱼岭逢车，芝田息驾，虽见妖淫，终成挥忽，遂使家胜阳台，为欢非梦，人惭萧史，相偶成仙，轻扇初开，欣看笑靥，长眉始画，愁对离妆，犹闻徙佩，顾长廊之未尽，尚分行幰，冀迥陌之难回，广摄金屏，莫令愁拥，恒开锦幔，速望人归，镜台新去，应馀落粉，燻炉未徙，定有馀烟，泪滴芳衾，锦花长湿，愁随玉轸，琴鹤恒惊，已觉锦水丹鳞，素书稀远，玉山青鸟，仙使难通，采笔试操，香笺遂满，行云可讬，梦想还劳，九重千日，讵想倡家，单枕一宵，便如荡子，当令照影双来，一鸾羞镜，勿使窥窗独坐，恒娥笑人。
