据明本补
<strong>春夏秋冬</strong>
◇春
《尔雅》曰：春为青阳，一曰发生。
《尚书》曰：寅宾出日，平秩东作，日中星鸟，以殷仲春。
《礼记月令》曰：孟春之月，东风解冻，蛰虫始振，鱼上冰，獭祭鱼，鸿雁来，乃择元辰，天子躬耕帝籍，是月也，天气下降，地气上腾，天地和同，草木萌动，仲春之月，桃始华，仓庚鸣，鹰化为鸠，是月也，玄鸟至之日，祀于高禖，季春之月，桐始华，虹始见，萍始生，舟牧覆舟，五覆五反，天子始乘舟，布德行惠，鸣鸠拂其羽，戴胜降于桑。
《周礼》曰：仲春诏后，率外内命妇，始蚕于北郊，帅六宫之夫人，生穜稑之种而献之于王。
《释名》曰：春之为言蠢也，物蠢而生。
《尸子》曰：春为忠，东方为春，春，动也，是故鸟兽孕宁，草木华生，万物咸遂，忠之至。
《尚书大传》曰：东方者，动方也，物之动也，何以谓之春，春，出也，物之出，故谓东方春也。
《周官》曰：罗氏，仲春罗春鸟，献鸠，以养老也。
《易纬通卦验》曰：震，东方也，主春分，日出青气，出直震，此正气出也，气出右，万物半死，气出左，蛟龙出，震气不至，则岁中少雷，万物华而不实，人民疾热，应在其冲。
又曰：立春条风至，雉雊，鸡乳，冰解，杨柳津，春分明庶风至，雷雨行，桃李华。
《毛诗》曰：春日载阳，有鸣仓庚，春日迟迟，采蘩祁祁，女心伤悲，迨及公子同归。
《尚书纬》曰：东方春，龙房位，其规仁，好生不贼。
《庄子》曰：春气发而百草生，正得秋而万宝成，夫春与秋，岂得而然哉，天道已行矣。
《孝经纬》曰：周天七衡六间，曰立春，后十五日，斗指寅，为雨水，后十五日，斗指甲，为惊蛰，后十五日，斗指卯，为春分，后十五日，斗指乙，为清明，后十五日，斗指辰，为穀雨。
《论语》曰：暮春者，春服既成，冠者五六人，童子六七人，浴乎沂，风乎舞雩，咏而归。
《老子》曰：众人熙熙，若享大牢，如登春台。
《淮南子》曰：春女悲，秋士哀，知物化矣。
又曰：女夷鼓歌，以司天和，以养百穀禽兽草木。［女夷，主春夏长养之神。］
又曰：孟春之月，东宫御女青色，衣青采，鼓琴瑟。
《说苑》曰：管仲曰：吾穷必矣，吾不能以春风风人，不能以夏雨雨人，吾穷必矣。
《京房占》曰：春当退贪残，进柔良，恤幼孤，赈不足，求隐士，则万物应节而生，随气而长，所谓春令也。
又曰：正月建寅，律为太蔟，鸡雉孳尾，招摇生聚，少阳解冻，其气温柔，逆之则寒。
《白虎通》曰：嫁娶以春何也，春天地交通，物始生，阴阳交接之时也。
《临海异物志》曰：鶗窸，一名田鹃，春三月鸣，昼夜不止，音声自呼，俗言取梅子，涂其口两边皆赤，上天自言乞思，［《太平御览》十九作恩。］至当麦［御览作陆。］子熟，鸣乃止耳。
《汉书》曰：孟春之月，群居者将散，行人振木铎徇於路，以采诗，献之太师，比其音律，以闻於天子。
《东观汉记》曰：梁鸿将之会稽，作诗曰：维季春兮华色，麦含金兮方秀。
《续汉礼仪志》曰：立春之日，京都百官，皆衣青衣，立青幡，施土牛耕人于门外。
又曰：立春之日，下宽大书曰：方春东作，敬始慎微，罪殊死，且勿案验，皆须麦秋，退贪残，进柔良。
《博物志》曰：宋国有田夫，常衣黂缊以过冬，暨春东作，自暴於日，不知天下之有广厦隩室，绵纊狐貉，顾其妻曰：负日之暄，人莫知者，以献吾君，将有赏。
《楚辞》曰：献岁发春兮，汨吾南征，菉蘋齐叶兮白芷生，湛湛江水兮上有枫，目极千里兮伤春心。
又曰：开春发［楚辞九章发下有岁字。］兮，白日出之悠悠，吾且荡志而愉乐兮，遵江夏以娱忧。
又曰：王孙游兮不归，春草生兮萋萋。
又曰：青春受谢白日昭，春气奋发万物遽。
【诗】晋陆机诗曰：节运同可悲，莫若春气甚，和风未及燠，遗凉清且凛。
晋张协杂诗曰：大昊启东节，春郊礼青祗，鹰化日夜分，雷动寒暑离，飞泽洗冬条，浮飚解春澌，采虹缨高云，文虬鸣阴池，冲气扇九垠，苍生衍四垂，时至万实成，化周天地移。
晋郭璞诗曰：青阳畅和气，谷风穆以温，英茝晔林薈，昆虫咸启门，高台临迅流，四坐列王孙，羽盖停云阴，翠郁映玉樽。
晋顾凯之神情诗曰：春水满四泽，夏云多奇峰，秋月扬明辉，冬岭秀寒松。［摘句。］
梁简文帝春日想上林诗曰：春风本自奇，杨柳最相宜，柳叶恒著地，杨花好上吹，处处春心动，常惜光阴移，西京董贤馆，南宛习都［按据襄阳记，当作郁。］池，行间鱼共乐，桃上鸟相窥，香车云母幰，駃马黄金羁。
又晚春时诗曰：紫兰叶初满，娇莺弄不稀，石蹲还似兽，萝长更胜衣，水冻文鳐聚，山瞑雅鸟飞，渚蒲变新节，岩桐长旧围，风花落未已，山斋开夜扉。
又春日看梅诗曰：昨日看梅树，新花已自生，今旦闻春鸟，何啻两三声，冻解池开渌，云穿天半晴，游心不应动，为此欲逢迎。
又晚日后堂诗曰：幔阴通碧砌，日影度城隅，岸柳垂长叶，窗桃落细跗，花留蛱蝶粉，竹翳蜻蜓珠，赏心无与共，染翰独踟蹰。
又春日诗曰：花开几千叶，水覆数重衣，蝶飏萦空舞，燕作同心飞，歌妖弄曲罢，郑女挟琴归。
又春日诗曰：年还乐应满，春归思复生，桃含可怜紫，柳发断肠情，落花随燕入，游丝带蝶惊，邯郸歌管地，见许欲留情。
梁元帝春日诗曰：春还春节美，春日春风过，春心日日异，春情处处多，处处春芳动，日日春禽变，春意春已繁，春人春不见，不见怀春人，徒望春光新，春愁春自结，春结讵能申，欲道春园趣，复忆春时人，春人竟何在，空爽上春期，独念春花落，还似昔春时。
梁沈约咏春初诗曰：扶道觅阳春，相将共携手，草色犹自腓，林中都未有，无事逐梅花，空交信杨柳，且复归去来，含情寄杯酒。
又春咏曰：杨柳乱如丝，绮罗不自持，春草复黄绿，客心伤此时，青苔已结洧，碧水复盈淇，日华照赵瑟，风心动燕姬，襟中万行泪，故是一相思。
梁吴筠［按当作均，后同。］春诗曰：春从何处来，拂水复惊梅，云彰青琐闼，风吹承露台，美人隔千里，罗帷闭不开，无由得共语，空对相思杯。
梁王僧孺寄乡友诗曰：旅心已多恨，春至尚离群，翠枝结斜影，绿水散圆文，戏鱼两相顾，游鸟半藏云，何时不悯默，是日最思君。
又春思绝句诗曰：雪罢枝即青，冰开水便绿，复闻黄鸟声，全作相思曲。
梁萧子范春望古意诗曰：光景斜汉宫，横梁照采虹，春情寄柳色，鸟语出梅中，氛氲闺里思，逶迤水上风，落花徒入户，何解妾床空。
梁王筠春日诗曰：金堤草非旧，玉池泉已新，风生似羊［原讹牛，据冯校本改。］角，云上若鱼鳞，幽闺多怨思，停织坐娇春，芳华既零落，方作向隅人。
梁萧瑱春日贻刘孝绰诗曰：涧水初流碧，山樱早发红，新禽争弄响，落蕊乱从风，拂筵多软幹，映户悉花丛，谁云相去远，垂柳对高桐。
梁庾肩吾诗曰：桃红柳絮白，照日复随风，影出朱城外，香归青殿中，水映寄生竹，山横半死桐，颁文知渥重，搦札愧才空。
梁鲍泉奉和湘东王春日诗曰：新燕始新归，新蝶复新飞，新花满新树，新月丽新辉，新光新气早，新望新盈抱，新水新绿浮，新禽新听好，新景自新还，新叶复新攀，新枝虽可结，新愁讵解颜，新思独氛氲，新知不可闻，新扇如新月，新盖学新云，新落连珠泪，新点石榴裙。
梁闻人蒨春日诗曰：高台动春色，清池映日华，绿葵向光转，翠柳逐风斜，林有鸣心鸟，园多夺目花，相与咸知节，叹子独离家。
周庾信咏春诗曰：昨夜鸟声春，惊鸣动四邻，今朝梅树下，定有咏花人，流星浮酒泛，粟瑱绕杯唇，何劳一片雨，唤作阳台神。
又曰：逍遥游桂苑，寂绝想桃源，狭石分花迳，长桥映水门，管声惊百鸟，人衣香一园，定知欢未足，横琴坐树根。
陈徐陵诗曰：岸烟起暮色，岸水带斜晖，迳狭横枝度，帘摇惊燕飞，落花承步履，流涧写行衣，何殊九芝盖，薄暮洞庭归。
隋江总山庭春诗曰：洗沐唯五日，栖迟在一丘，古楂横近涧，危石耸前洲，峰绿开河柳，池红照海榴，野花宁待晦，山虫讵识秋，人生复能几，夜烛非长游。
【赋】晋傅玄阳春赋曰：虚心定乎昏中，龙星正乎春辰，嘉勾芒之统时，宣太皞之威神，素冰解而泰液洽，玄獭祭而雁北征，幽蛰蠢动，万物乐生，依依杨柳，翩翩浮萍，桃之夭夭，灼灼其荣，繁华烨而燿野，炜芬葩而扬英，鹊营巢於高树，燕衔泥於广庭，睹戴胜之止桑，聆布穀之晨鸣，习习谷风，洋洋绿泉，丹霞横景，文虹竟天。
晋湛方生怀春赋曰：夫荣彫之感人，犹色象之在镜，事随化而迁回，心无主而虚映，眄秋林而情悲，游春泽而心恧，虽四时之平分，何阳节之清淑，日婉娈以舒和，气有仁而无肃，雷发乡於南山，雨渐泽於四溟，启潜蛰於九泉，收灵蛇於天庭，修虹焕绿以东冏，幽涧泮冰而流清，鸿飘翮於归风，燕衔泥而来征，鸷鸟感仁而革性，鶗窸乘化而变声，麦芃芃而含秀，桑蔼蔼而敷荣。
周庾信春赋曰：宜春苑中春已归，披香殿里作春衣，新年鸟声千种啭，二月杨花满路飞，河阳一县并是花，金谷从来满园树，一丛香草足碍人，数尺游丝即横路，苔始绿而藏鱼，麦才青而覆雉，吹箫弄玉之台，鸣珮陵波之水，移戚里之家富，入新丰而酒美，石榴聊泛，蒲桃酦醅，芙蓉玉碗，莲子金杯，新芽竹笋，细核杨梅，绿珠捧琴至，文君送酒来，玉管初调，鸣弦暂抚，阳春绿水之曲，对凤回鸾之舞，更炙笙簧，还移筝柱，月入歌扇，花承节鼓，协律都尉，射雉中郎，停车小苑，连骑长杨，金鞍始被，柘月新张，拂尘看马埒，分朋入射堂，马是天池之龙种，带乃荆山之玉梁，艳锦安天鹿，新绫织凤皇，三日曲水向河津，日晚河边多解神，树下流杯客，沙头度水人，镂薄窄衫袖，穿珠帖领巾，百丈山头日欲斜，三晡未醉莫还家，池中水影悬胜镜，屋里衣香不如花。
晋夏侯湛春可乐曰：春可乐兮，乐东作之良时，嘉新田之启莱，悦中畴之发菑，桑冉冉以奋条，麦遂遂以扬秀，泽苗翳渚，原卉耀阜，春可乐兮，乐崇陆之可娱，登夷冈以回眺，超矫驾乎山嵎，缀杂华以为盖，集繁蕤以饰裳，散风衣之馥气，纳戢怀之潜芳，鹦交交以弄音，翠翾翾以轻翔，招君子以偕乐，携淑人以微行。
晋王廙春可乐曰：春可乐兮，乐孟月之初阳，冰泮涣以微流，土冒橛而解刚。野暄卉以挥绿，山葱蒨以发苍。
晋李颙悲四时曰：悲春日兮，悲阳泽之方宣，建灵威以延蛰，叩东震而响天。布和气之烟煴，舒朗景之淑鲜，云兴滋於秀石，飚鸣柯於崇山，平皋眇莽，中林葱青，野马飞涧，晨虹垂旌，阳燕南徂，阴雁北征，素华浩浩，丹秀荧荧。
◇夏
《尔雅》曰：夏为朱明，一曰长嬴。
《尸子》曰：夏为乐，南方为夏，夏，兴也，南，任也，是故万物莫不任兴，蕃殖充盈，乐之至也。
《尚书》曰：申命羲叔，宅南交，日永星火，以正仲夏，鸟兽希革。
《周书·时训》曰：夏至之日，鹿角解，蜩始鸣，大暑之日，腐草化为萤。
《礼记》曰：孟夏月，盛德在火，天子迎夏於南郊，还反，行赏，封诸侯，庆赐遂行，靡草死，麦秋至，断薄刑，决小罪，仲夏之月，天子羞以含桃，先荐寝庙，日长至，阴阳争，君子处必掩身，无躁，蝉始鸣，木槿荣，可以居高明，可以远眺望，可以升山陵，可以处台榭，季夏之月，温风始至，蟋蟀居壁，鹰乃学习，腐草化为萤。
又曰：南方者夏，夏之为言假也，养之长之，假之仁也。
尚书考灵耀曰：火星为夏期，专阳相［御览二十一相下有助字。］同精感符。
《易通卦验》曰：离，南方也，主夏，日中赤气出，直离，此正气，出右，万物半死，气出左，赤地千里。
《诗含神雾》曰：曹，地处季夏之位，土地劲急，音中徵，其声清以急。
太公《金匮》曰：纣尝以六月猎於西土，发民逐禽，民谏曰：今六月，天务覆施，地务长养，今盛夏发民逐禽，而元元悬於野，君践一日之苗，而民百日不食，天子失道，后必无福，纣以为妖言而诛之，后数月，天暴风雨，发屋折树。
皇览《逸礼》曰：夏则衣赤衣，佩赤玉，乘赤辂，驾赤龙，载赤旗，以迎夏於南郊，其祭。］先黍与鸡，居明堂正庙，启南户。
孝经纬，周天七衡六间，曰穀雨，后十五日，斗指戊，东南维，为立夏，后十五日，斗指己，以为小满。
《管子》曰：夏至而麦熟，天子祀太宗，其盛以麦，穀之始也。
《淮南子》曰：孟夏之月，南宫御女，赤色赤衣，吹竽笙。
又曰：邹衍事燕惠王尽忠，左右谮之，王系之，仰天而哭，夏五月，为之下霜。
又阳气为火，阴气为水，水胜故夏至温，火胜故冬至燥，八尺之表，景修尺五寸，景修则阴气胜，短则阳气胜，阴气胜则为水，阳气胜则为旱。
《文子》曰：政失於夏，荧惑逆行，夏政不失，降雨时。
续汉书律历志曰：日行南陆谓之夏。
蔡邕《独断》曰：夏至阴气始起，麋鹿解角，故寝兵鼓，身欲宁，志欲静，故不听事。
《续汉礼仪志》曰：夏至日，浚井改水，冬至日，钻燧改火。
《五经通义》曰：夏至阴始动，未达，故寝兵鼓，不设政事，所以助养阴气也，易曰：先王以至日闭关，后不省方，以此助之。
《楚辞》曰：滔滔孟夏，草木莽莽。
又曰：收恢台之盛夏。
【诗】晋郭璞诗曰：羲和聘丹衢，朱明赫其猛，融风拂晨霄，阳精一何冏，闲宇静无娱，端坐愁日永。
晋李颙诗曰：炎光灿南溟，溽暑融三夏，黮｛雨对｝重云荫，砰棱震雷吒。
宋颜延之夏夜呈从兄散骑诗曰：炎天方埃郁，暑晏阕尘纷，独静阙隅座，临堂对星分，侧听风薄木，遥睇月开云，夜蝉当夏急，阴虫先秋闻，岁候初过半，荃蕙岂久芬。
齐谢朓出下馆诗曰：麦候始清和，凉雨销炎燠，红莲摇弱荇，丹藤绕新竹，物色盈怀抱，方驾娱耳目。
梁萧子范夏夜独坐诗曰：节序值徂炎，兹宵在三伏，冯轩伫凉气，中筵倦烦燠，寂漠对空窗，清疏临夜竹，虫音乱阶草，萤光绕庭木，帘月渡斜辉，风花起馀馥，一伤年志罢，长嗟逝波速。
【赋】晋傅玄述夏赋曰：四月惟夏，运臻正阳，和气穆而扇物，麦含露而飞芒，清徵泛於琴瑟，朱鸟感於炎荒，鹿解角於中野，草木蔚其条长。
梁江淹四时赋曰：至如［如字据冯校本补。］炎云峰起，芳树未移，皋兰生坂，朱荷出池，忆上国之绮树，想金陵之蕙枝。
晋李颙悲四时赋曰：悲炎节之赫羲，览祝融之御辔，游井耀兮南离，睎辰凯之长吹，荫绿柳之杨枝，云郁律以泉涌，雨淋澡而方簁，奋骇霆之奔磕，舒惊电之横摛。
◇秋
《尔雅》曰：秋为白藏，一曰收成。
《礼记》曰：孟秋之月，凉风至，白露降，寒蝉鸣，鹰乃祭鸟，仲秋之月，鸿雁来，玄鸟归，群鸟养羞，季秋之月，鸿雁来宾，雀入大水为蛤，菊有黄花，豺乃祭兽。
《尸子》曰：秋为礼，西方为秋，秋，肃也，万物莫不礼肃，敬之至也。
《毛诗》曰：秋日凄凄，百草具腓。
又曰：一日不见，如三秋兮。
《春秋考异邮》曰：立秋趣织鸣。
《尚书》曰：分命和仲，宅西，曰昧谷，寅饯纳日，平秩西成，宵中星虚，以殷仲秋。
《周书·时训》曰：立秋之日，凉风至，后五日，白露降，后五日，寒蜩鸣，凉风不至，国无严政，白露不降，民多欬病，寒蜩不鸣，人臣力争，白露之日，鸿雁来，后五日，玄鸟归，后五日，群鸟养羞，鸿雁不来，远人背叛，玄鸟不归，室家离散，群鸟不羞，臣下骄慢，秋分之日，雷乃始收，后五日，蛰虫坯户，后五日，水始涸，雷乃不收，诸侯淫汰，蛰虫不坯，民靡有赖，水不始涸，介虫为害。
《周官》曰：司裘，掌为大裘，以供王祀天之服，仲秋献良裘，季秋献功裘。
又曰：籥章，掌仲秋击土鼓，籥豳诗，以迎寒。
皇览《逸礼》曰：秋则衣白衣，佩白玉，乘白辂，驾白骆，载白旗，以迎秋于西郊。
《诗含神雾》曰：秦，地处仲秋之位，男懦弱，女高膫，白色秀身，音中商，其言舌举而仰，声清以扬。
《文子》曰：日月欲明，浮云盖之，丛兰欲修，秋风败之。
《淮南子》曰：孟秋之月，西宫御女白色，衣白采，撞白锺，其兵钺，其畜狗，八月官尉，其树柘，九月官候，其树槐。
《汉书》曰：孙宝［原讹实，据本书九十一卷鹰篇引改。］为京兆尹，以立秋日，署侯文为东部督邮，入见，敕曰：今鹰隼始击，当从天气，取奸恶，以成严霜之诛，掾部其有人乎。
《尚书考灵耀》曰：虚星为秋候，昴为冬期，阴气相佐，德乃不邪，子助母收，母合子符，［虚星，北方宿也，昴星，西方宿也，阴称母也。］
续汉礼仪志曰：立秋之日，白郊毕，始扬武，斩牲於郊东门，以荐陵庙，其仪。］乘舆御戎辂，白马朱鬛，骋，执弩射牲，牡［续汉志作牲。］以鹿麛，太宰令谒者各一人，载获车，驰驷送陵庙，还宫，遣使者赍束帛，以赐武官，肆兵，习战阵之仪，斩牲之礼，名曰貙刘。
《世说》曰：张季鹰辟齐王东曹掾，在洛，见秋风起，因思吴莼菜羹鲈鱼鲙，曰：人生贵適志耳，何能从宦数千里，以要名爵，遂命驾便归，俄而齐王败，时人皆谓之为见机而作。
《楚辞·九怀》曰：秋风兮萧萧，舒芳兮振条。
又曰：悲哉，秋之为气也，萧瑟兮草木摇落而变衰，憭栗兮若在远行，登山临水兮送将归，穴寥兮天高而气清，寂惨兮收潦而水清。
又曰：袅袅兮秋风，洞庭波兮木叶下。
又曰：皇天平分四时兮，窃独悲此凛秋，白露既下降百草兮，淹离被此梧楸。
又曰：秋既先戒以白露兮，冬又申之以严霜。
《淮南子》曰：春女悲，秋士哀，知物化矣。
《风土记》曰：鸣鹤戒露，白鹤也，此鸟性儆，至八月，白露降，即高鸣相儆。
【诗】晋左思杂诗曰：秋风何烈烈，白露为朝霜，柔条旦夕劲，绿叶日夜黄，明月出云崖，皎皎流素光，披轩临前庭，嗷嗷晨雁翔。
晋孙绰诗曰：萧瑟仲秋月，飚唳风云高，山居感时变，远客兴长谣，疏林积凉风，虚岫结凝霄，湛露洒庭林，密叶辞荣条，抚叶悲先落，攀松羡后凋。
晋江逌诗曰：祝融解炎辔，蓐收起凉驾，高风催节变，凝露督物化，长林悲素秋，茂草思朱夏，鸣雁薄云岭，蟋蟀吟深榭，寒蝉向夕号，惊飚激中夜。
宋孝武初秋诗曰：夏尽炎气微，火息凉风生，绿草未倾色，白露已盈庭，远视秋云发，近听寒蝉鸣，运移矜物化，川上感余情。
又秋夜诗曰：局景薄西隅，升月照东垂，肃肃风盈幕，泫泫露倾枝，侧闻飞壶急，坐见河宿移，睹辰念节变，感物矜乖离。
宋谢惠连怀秋诗曰：平生无志意，少小婴忧患，如何乘［冯校本作辛。］苦心，矧复值秋晏，皎皎天月明，弈弈河宿烂，萧瑟含风蝉，寥唳度云雁，寒商动清闺，孤灯暧幽幔，耿介繁虑积，展转长宵半，夷阴难豫谋，倚伏昧前筭，未知古人心，且从性所玩，宾至可命觞，朋来当染翰，颓魄不再圆，倾羲无两旦，金石终销毁，丹青蹔彫焕，各勉玄发欢，无贻白首叹。
宋南平王刘铄歌诗曰：昊天清且高，秋气发初凉，白露下微津，明月流素光，凝烟泛城阙，凄风入轩房，朱华先零落，绿草就芸黄，纤罗还笥箧，轻纨改衣裳。
宋鲍照秋日诗曰：枯枝叶易零，疲客心易惊，今兹亦何早，已闻络纬鸣，回风灭且起，卷蓬息复征，凄凄簟上寒，栗栗帐里清，物色延暮思，霜露逼朝荣，白杨方萧瑟，长叹从此生。
宋汤惠休歌诗曰：秋风袅袅入曲房，罗帐含月思心伤，蟋蟀夜鸣断人肠，长夜思君心飞扬，他人相思君相忘，锦衾瑶席为谁芳。
又歌思引曰：秋寒依依风过河，白露萧萧洞庭波，思君末光光已灭，眇眇悲望如思何。
梁简文帝秋诗曰：羽翣晨犹动，珠汗昼恒挥，秋风忽袅袅，向夕引凉归，浮阴即染浪，清气始乘衣，卷幌通河色，开窗引月晖，晚花栏下照，疏萤簟上飞，直置犹如此，何况送将归。
又秋夜诗曰：高秋渡函谷，坠露下芳枝，绿潭倒云气，青山衔月规，花心风上转，叶影树中危，外游独千里，夕叹谁共知。
又秋夜诗曰：萤飞夜的的，虫思夕喓々，轻露沾悬井，浮烟入绮寮，檐重月没早，树密风声饶，池莲翻罢叶，霜筱生寒条，端坐弥兹漏，离忧积此宵。
又秋晚诗曰：浮云出西岭，落日下西江，促阴横隐壁，长晖斜度窗，乱霞圆绿水，细叶影飞棋。
梁萧晔奉和诗曰：副君乘暇景，临秋坐北宫，杏梁照初月，莲池引夕风，清晖洞澡井，流香入绮笼，鹊声时徙树，萤光乍灭空，凉氛散簟席，露色变林丛。
梁范云赠俊公道人诗曰：秋蓬飘秋甸，寒藻泛寒池，风条振风乡，霜叶断霜枝，幸及清江满，无使明月亏，月亏君不来，相期竟悠哉。
梁沈约秋夜诗曰：月落宵向分，紫烟郁氛氲，曀曀萤入雾，离离雁出云，巴童闇理瑟，汉女夜缝裙，新知乐如是，久要讵相闻。
梁庾肩吾奉和便省馀秋诗曰：前对金精坡，傍临圆水池，照影碍浮叶，看山通回枝，雁行连雾尽，雨足带云移。
梁吴筠秋念诗曰：团团珠晖转，炤炤汉阴移，箕风入桂露，璧月满瑶池，树青草未落，蝉凉叶已危，还深长夜想，顾忆临邛卮，芳杜果芜没，缨带欲何为。
梁鲍泉秋日诗曰：露色已成霜，梧楸欲半黄，燕去朓恒静，莲寒池不香，夕乌飞向月，馀蚊聚逐光，旅情恒自苦，秋夜渐应长。
【赋】晋潘岳秋兴赋序曰：晋十有四年，余春秋三十有二，始见二毛，以太尉掾寓直于散骑之省，高阁连云，阳景罕曜，珥蝉冕而袭纨绮之士，此焉游处，仆野人也，偃息不过茆屋茂林之下，谈话不过农夫田父之客，摄官承乏，猥厕朝列，夙兴晏寝，匪遑底宁，譬犹池鱼笼鸟，而有江湖山薮之思，於是染翰操纸，慨然而赋，于时秋也，以秋兴命篇，四运忽其代序，万物纷以回薄，览华莳之时育，察盛衰之所讬，［原讹记，据冯校本改。］感冬索以春敷，嗟夏茂而秋落，虽末事之荣悴，伊人情之美恶，嗟秋日之可哀，良无愁而不尽，野有归燕，隰有翔隼，游氛朝兴，槁叶夕殒，於是乃屏轻箑，释纤絺，藉莞蒻，御袷衣，庭树槭以洒落，劲风戾而吹帷，蝉嘒嘒，以寒吟，雁飘飘而南飞，天晃朗而弥高，日悠阳而浸微，何微阳之短晷，觉凉夜之方永，月朣胧以含光，露凄清以凝冷，熠燿粲於阶闼，蟋蟀鸣於轩屏，听离鸿之晨吟，望流火之馀景，宵耿介而不寐，独展转於华省，悟岁时之遒尽兮，慨府首而自省，班鬓彪以承弁兮，素发飒以垂领，且敛衽以归来兮，忽投绂以高厉，耕东皋之沃壤，输黍稷之馀税，逍遥乎山川之阿，放旷乎人间之世，优哉游哉，聊以卒岁。
晋卢谌感运赋曰：朱明送夏，白藏迎秋，微凉渐届，溽暑日收，气掆々而浸冷。霜微微而日华，翠叶纷以朝落，朱华惨以夕捐。
晋江逌述归赋曰：时运逝其何速，素秋奄以告季，虚柳中於昏日，羲和宿于房位，微寒凄其薄人，凝霜粲兮朝坠，林飘飘以洒叶，隰芒芒而摧穟，菊发华於高丘，雁辞北以南莅。
宋袁淑秋晴赋曰：是月也，声晷合，朝夜分，霆收耀，虹戢文，炎都褰埃，旻寓涤氛，［原讹气，据冯校本改。］曳悲泉之凝雾，转绝垠之严云。
宋沈勃秋羁赋曰：於时朱云弛辰，金祗御岁，菊图缛於园沼，橘倒饰於池例，草改濬而倾蕡，林伐状而摇蒂，潭掆气而威荷，露危光而严蕙。
梁简文帝秋兴赋曰：秋何兴而不尽，兴何秋而不伤，伤二情之本背，更同来而匪方，复有登山望别，临水送归，洞庭之叶初下，塞外之草前衰，攸征人与行子，必承脸而霑衣，纷吾闲居有怡，优游多暇，乃息书幌之劳，以命北园之驾，尔乃从玩池曲，迁坐林间，淹留而荫丹岫，徘徊而搴木兰，为兴未已，升彼悬崖，临风长想，冯高俯窥，察游鱼之息涧，怜惊禽之换枝，听夜签之响殿，闻悬鱼之扣扉，将据梧於芳杜，欲留连而不归。
又临秋赋曰：火歇兮秋气生，风起兮秋潦清，览时兴而自得，聊飞辔而娱情。遵二条之广路，背九仞之高城，尔乃登长坂，息余骥，揽笔舒情，沉吟属思，草色杂而香同，树影齐而花异，遥峰迢遰，萦沙断绝，云出山而相似，水含天而难别。
梁江淹四时赋曰：及夫秋风一至，白露团团，明月生波，营［本集作萤。］光迎寒，眷庭中之梧楸，念机上之罗纨。
晋夏侯湛秋可哀曰：秋可哀兮，哀秋日之萧条，火回景以西流，天既清而气高，壤含素霜，山结玄霄，月延路以增夜，日迁行以收晖，屏絺綌於笥匣，纳纶缟以授衣，秋可哀兮，哀新物之陈芜，绸筱朔以敛稀，密叶摵以陨疏，雁擢翼於太清，燕蟠形乎榛墟，秋可哀兮，哀良夜之遥长，月翳翳以隐云，时笼笼以投光，映前轩之疏幌，炤后帷之闲房，拊轻衾而不寐，临虚槛而褰裳，感时迈以兴思，情怆怆以含伤。
又秋夕哀曰：秋夕兮遥长，哀心兮永伤，结帷兮中宇，屣履兮闲房，听蟋蟀之潜鸣，睹游雁之云翔，寻修庑之飞檐，览明月之流光，木萧萧以被风，阶缟缟以受霜，玉机兮环转，四运兮骤迁，衔恤兮迄今，忽将兮涉年，日往兮哀深，岁暮兮思繁。
晋湛方生秋夜诗［冯校本作清。］曰：悲九秋之为节，物凋悴而无荣，岭颓鲜而殒绿，木倾柯而落英，履代谢以惆怅，睹摇落而兴情，信皋壤而感人，乐未毕而哀生，秋夜清兮，何秋夕之转长，夜悠悠而难极，月皦皦而停光，播商气以清温，扇高风以革凉，水激波以成涟，露凝结而为霜，凡有生而必凋，情何感而不伤，苟灵符之未虚，孰兹恋之可忘，何天悬之难释，思假畅之冥方，拂尘衿於玄风，散近滞於老庄，揽逍遥之宏维，总齐物之大纲，同天地於一指，等大山於毫芒，万虑一时顿渫，情累豁焉都忘，物我泯然而同体，岂复寿夭於彭殇。
宋谢琨秋夜长曰：秋夜长兮，虽欣长而悼速，送晨晖於西岭，迎夕景於东谷，夜既分而气高，风入林而伤绿，燕翩翩以辞宇，雁邕邕而南属。
宋苏彦秋夜长曰：晨晖电流以西逝，闲宵漫漫其未央，牛女隔河以延伫，列宿双景以相望，轻云飘霏以笼朗，素月披曜而舒光，时禽鸣於庭柳，节虫吟於户堂，零叶纷其交萃，落英飒以散芳，睹迁化之遒迈，悲荣枯之靡常，贞松隆冬以擢秀，金菊吐翘以凌霜。
宋何瑾悲秋夜曰：欣莫欣兮春日，悲莫悲兮秋夜，伊之秋夜可悲，增沉怀於远情，叹授衣於豳诗，感萧瑟於宋生，天廖廓兮高褰，气凄肃兮厉清，燕溯阴兮归飞，雁怀阳兮寒鸣，霜凝条兮漼漼，露霤叶兮泠泠。
宋伏系之秋怀曰：於是景宇肃澄，风高木敛，凄气夕衰，零露晨湛，泽收润而草枯，叶骤坠而庭掩，雁偕来以希阳，燕游逝而投险，岂微物之足怀，伤颓龄之告渐。
◇冬
《尔雅》曰：冬为玄英，一曰安宁。
《礼记》曰：孟冬之月，水始冰，地始冻，雉入大水为蜃，虹藏不见，仲冬之月，冰益壮，地始坼，鹖鸟不鸣，虎始交，荔挺出，丘蚓结，麋角解，水泉动，日短至，季冬之月，雁北向，鹊始巢，雉雊鸡乳，日穷于次，月穷于纪，星回于天。
《尚书大传》曰：北方者，物之伏方也，何以谓之冬，冬，中也，物方藏於中也，故曰北方冬也。
《尚书》曰：申命和叔，宅朔方，曰幽都，平在朔易，日短星昴，以正仲冬。
《周书·时训》曰：小寒之日，雁北乡。又五日，鹊始巢。又五日，雉始雊，雁不北乡，民不怀生，鹊不始巢，国不安宁，雉不始雊，国乃大水，大寒之日，鸡始乳。又五日，鸷鸟厉疾。又五日，水泽腹坚，鸡不乳，淫女乱男，鸷鸟不厉，国不除兵，水泽不腹坚，言乃不从。
《逸礼》曰：冬则衣黑衣，佩玄玉，乘玄辂，驾铁骊，载玄旂，以迎冬于北郊，其祭先豕，居明堂后庙，启北户。
《毛诗》曰：冬日烈烈，飘风发发。
《易纬通卦验》曰：冬至之日，见云送迎，从下乡来，岁美，民人和，不疾疫，无云送迎，德薄，岁恶，故其云赤者旱，黑者水，白者为兵，黄者有土功，诸从日气送迎，此其傚也。
又曰：立冬不周风至，水始冰，荠麦生，燕雀入水为蛤。
太公《金匮》曰：夏桀之时，以十月发民，凿山穿陵，通於河，民谏曰：孟冬凿山穿陵，是泄天气，发地之藏，天子失道，后必有败，桀杀之，期年，岑山崩为大泽，汤率诸侯伐之。
《京房占》曰：春冬乾王，不周风用事，人君当兴边兵，治城郭，行刑，断狱讼，缮宫殿。
《汉书》曰：冬，民既入，妇人同巷相从夜绩，一月得四十五日，必相从者，所以省费燎火，同巧拙而合习俗也。
《魏略》曰：董遇好学，人从学者，遇不肯教，云，当先读书百遍，而义自见，从学者云，苦渴无日，遇曰：当以三馀，冬者岁之馀，雨者晴之馀，夜者日之馀。
《五经通义》曰：冬至阳气萌，阴阳交精，始成万物，气微在下，不可动泄。
桓谭《新论》曰：太原郡民，以隆冬不火食五日，虽有病缓急，犹不敢犯，为介之推故也。
《续汉礼仪志》曰：立冬之日，夜漏未尽五刻，京都百官，皆衣皂，迎气黑郊。
【诗】晋张华冬初岁小会诗曰：日月不留，四气回周，节庆代序，万国同休，庶尹群后，奉寿升朝，我有嘉礼，式宴百寮。
又杂诗曰：晷度随天运，四时互相承，东壁正昏中，涸阴寒节升，繁霜隆当夕，悲风中夜兴，朱火青无光，兰膏坐未凝，重衾无暖气，挟纊如怀冰。
晋陈新涂妻李氏冬至诗曰：灵象寻数回，四气平运散，阴律鼓微阳，大明启修旦，感与时来兴，心随逝化叹，式宴集中堂，宾客盈朝馆。
晋曹毗咏冬诗曰：绵邈冬夕永，凛厉寒气升，离叶向晨落，长风振条兴，夜静轻乡起，天清月晖澄，寒水盈渠结，素霜竟朓凝，今载忽已暮，来纪奄复仍。
宋谢灵运岁暮诗曰：殷忧不能寐，苦此夜难穨，明月照积雪，朔风劲且哀，运往无淹物，逝年觉易催。
又彭城宫中直感岁暮诗曰：草草眷徂物，契契矜岁蝉，楚艳起行戚，吴趋绝归懽，修带缓旧裳，素鬓改朱颜，晚暮非独已，鸣鶗歇春兰。
宋鲍照冬至诗曰：景移风度改，日至晷回换，眇眇负霜鹤，皎皎带云雁，长河结皪玕，层水如玉岸。
又冬日诗曰：严风乱山起，白日欲还次，重雾蔽穷天，夕阴晦寒地，瀚海有归潮，衰容不还稚，令君且安歌，无念老将至。
谢灵运［冯校本作谢惠连。］咏冬诗曰：七宿乘运曜，三星与时灭，履霜冰弥坚，积寒风愈切，繁云起重阴，回飚流轻雪，园林粲斐皓，庭除秀皎洁，墀琐有凝汗，达衢无通辙。
梁简文帝大同十年十月戊寅诗曰：喧尘是时息，静坐对重峦，冬深柳条落，雪后桂枝残，星明雾色尽，天白雁行单，云飞乍想阁，冰结远疑纨，晚橘隐重屏，枯藤带回竿，荻阴连水气，山峰染月寒。
又玄圃寒夕诗曰：洞门扉未掩，金壶漏已催，曛烟生涧曲，暗色起林隈，雪花无有蒂，冰镜不安台，阶杨始倒插，浦桂半新栽，陈根委落蕙，细蕊发香梅，雁去衔芦上，猿戏绕枝来。
又大同十一月庚戌诗曰：兹园植艺积，山谷久纡威，直兴转多绪，真事亦因依，是节严冬暮，寒云掩落晖，远闻风瑟瑟，乱视雪霏霏，浪起川难渡，林深人至稀，山禽背迳走，野鸟历塘飞。
梁庾肩吾岁尽诗曰：岁序已云殚，春心不自安，聊开柏叶酒，试奠五辛盘，金薄图神燕，朱泥印鬼丸，梅花应可折，倩为雪中看。
北齐邢子才冬日伤志诗曰：昔时堕游士，任性少矜裁，朝驰马脑勒，夕衔熊耳杯，折花赠淇水，抚瑟望丛台，繁华夙昔改，衰病一时来，重以三冬月，愁云聚复开，天高日色浅，林劲鸟鸣哀，终风激檐宇，馀雪满条枚，遨游昔宛洛，踟蹰今草莱，时事方去矣，抚己独怀哉。
周王襃和殷廷尉岁暮诗曰：岁晚悲穷律，他乡念索居，寂寞灰心尽，摧残生意馀，产空交道绝，财殚密亲疏，空悲赵壹赋，还著虞卿书。
【赋】晋陆机感时赋曰：悲夫，冬之为气，亦何憯懔以萧索，天悠悠其弥高，雾郁郁而四幕，夜绵邈其难终，日晼晚而易落，伊夫时之方惨，曷万物之能欢，猿长啸於林杪，鸟高鸣於云端，矧余情之含瘁，恒睹物而增酸，历四时以迭感，悲此岁之已寒，抚伤怀以呜咽，望永路而汍澜。
梁江淹四时赋曰：至於冬阴北边，永夜不晓，平芜际海，千里飞鸟，何尝不梦帝城之阡陌，故乡之台沼。
晋陆云岁暮赋曰：颛顼御时，玄冥统官，沦重阳於潜户兮，严积阴於司寒，坚冰涸於川底兮，白雪陨於云端，时凛戾其可悲兮，气萧索以伤心，凄风怆其鸣条，落叶翻而洒林，兽藏丘而绝迹兮，鸟攀木而栖音，山振枯於层岭兮，人怀惨於重襟。
梁萧子云岁暮直庐赋曰：日躔女度，岁华云暮，衡轻炭燥，权重泉涸，藏玄武於大阴，蛰螣蛇於高雾，日临圭而易落，晷中杙而南傃，凝寒气於广庭，洞层阴於端库，风餮切而晚作，云沧浪而晦景，霰的皪於彤庭，霙葳蕤於丹屏，韬罘罳之飞栋，没屠苏之高影，始飘舞於圆池，终停华於方井。
晋傅玄大寒赋曰：五行倏而竟骛兮，四节纷而电逝，谅暑往寒来，十二月而成岁，日月会於析木兮，重阴凄而增肃，彩虹藏於虚廓兮，鳞介潜而长伏，若乃天地凛冽，庶极气否，严霜夜结，悲风昼起，飞雪山积，萧条万里，百川明而不流兮，冰冻合於四海，扶木憔悴於汤谷，若华零落於濛汜。
