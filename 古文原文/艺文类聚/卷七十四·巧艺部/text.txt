<strong>射书画围棋弹棋博樗蒲投壶塞藏钩四维象戏</strong>
◇射
《世本》曰：逢蒙作射。
《山海经》曰：轩辕国，在穷山际，其不寿者八百岁，人面蛇身，尾交首，不敢西射，畏轩辕之丘。
《礼记》曰：士使之射，不能则辞以疾，悬弧之义。
又曰：射有似乎君子，失诸正鹄，反求诸其身。
又曰：孔子射於矍相之圃，盖观者如堵。
《左传》曰：晋将战，潘尫之党与养由基蹲甲而射之，彻七札焉。
《列子》曰：甘蝇古之善射者，彀弓而兽伏鸟下。
《尸子》曰：荆庄王命养由基射蜻蛉，王曰：吾欲得之，养由基援弓射之，拂左翼，王大喜。
又曰：鸿鹄在上，鞟弩以待，若发善否，问二五弗知，非二五难计也，欲鸿之心乱也。
《庄子》曰：以十钧射者，见天而不见云，以七钧射者，见鹄而不见鸧，以五钧射者，见鸧而不见雀。
《老子》曰：天之道，其犹张弓乎，高者抑之，下者举之，有馀者损之，不足者与之。
《韩诗外传》曰：楚熊渠子夜行，见寝石，以为伏虎，弯弓射之，没金饮羽，下视知其石也，因复射石，矢摧无迹，渠子见其诚心，金石为之开，而况於人乎。
《史记》曰：李广为右北平太守，出猎，见草中石，以为虎而射之，中，没镞，视之石，因复射之，终不复入，广所居郡，闻有虎，自射之，及居右北平，射虎，虎腾伤广，广亦竟射杀之，广为人长猿臂，其善射亦天性也，虽子他人学者，莫能及。
又曰：匈奴大入上郡，天子使中贵人从，勒习兵击匈奴，中贵人将骑从，见匈奴三人与战，三人还，射伤中贵人，杀其骑将尽，中贵人走广，广曰：是必射雕者也。
《淮南子》曰：越人学远参天，而发镝在五步内，今学者欲学古而不知变，是越人射也。
《汉书》曰：匈奴畏郅都之威，刻木象都之状，交弓射之，莫之能一中。
魏书曰：文帝共上常猎，为虎所逐，顾射，应声而倒，太祖壮其挚勇，使将武骑。
《吴志》曰：太史慈，猿臂善射，弦不虚发，尝从孙策讨麻保贼，贼缘上楼上行骂，以手持楼棼，慈引弓射之，矢贯手著棼，围外万人，莫不称善，其妙如此。
《典论》曰：文帝自序曰：少好弓马，逐禽辄十里，射出百步，后濊犭百贡良弓，代献名马，时岁暮春，和风扇物，弓燥手柔，草浅兽肥，於邺西猎，终日，获獐鹿九，雉兔二十。
【诗】梁元帝落日射罴诗曰：促宴引枚邹，中园观兽侯，日度堋阴广，风横旗影浮，移竿标入箭，叠鼓送争筹，附枝时可息，言从清夜游。
周庾信北园射堂诗曰：轩堂聊可习，仙的不难登，转箭初辟竿，横弓先望堋，惊心一雁落，连臂两猿腾，直知王济巧，谁见魏舒能，空心不死树，无叶未枯藤，择贤方至此，传卮欣得朋。
◇书
《淮南子》曰：昔仓颉作书，而天雨粟，鬼夜哭，［事具百穀部。］
家语曰：宓子贱仕鲁，为单父宰，恐君听用谗人，使己不得行其政，故请君近吏二人，与俱至官，令二吏书，辄掣其肘，书不善，则从而怒之，二吏患焉，辞归鲁，宓子曰：书甚不善，勉而归矣，二吏归报於君曰：宓子使臣书，而掣摇臣肘，书恶而又怒臣，邑吏皆笑，所以去之而来也，君以问孔子，孔子曰：宓子齐君子也，其才任霸王之佐，屈节治单父，将以自试，意者其以此谏乎，公悟，太息叹曰：寡人乱宓子之政，而责其善者数矣。
《汉书》曰：元帝多才艺，善史书，［应劭曰：周宣王太史史藉(汉书元帝纪注作籀。)所作大篆也。］鼓琴瑟，吹洞箫。
又曰：宣帝时，中郎将张彭祖，少与帝微时同席砚书，及帝即尊位，彭祖以旧恩，封阳都侯，［事具文部砚篇。］
又曰：陈遵大率常醉，然事亦不废，长八尺馀，长头大鼻，容貌甚伟，略涉传记，赡於文辞，性善书，与人尺牍，主皆藏去，以为之荣。
《后汉书》曰：张奂长子芝，字伯玉［玉字衍。］英，最知名，芝及弟昶，善草书，至今称之。
又曰：显宗问班固，卿弟子安在，固对与官写书受直，以养老母，帝乃除超为兰台令史。
《三辅决录》曰：赵袭敦煌太守，先是杜伯度崔子玉，以工草书称於前世，袭与罗晖，亦以能草，颇自矜夸，故张伯英书与袭同郡太仆朱赐书曰：上比崔杜不足，下方罗赵有馀。
王隐《晋书》曰：索靖，敦煌人，靖草法，武帝爱之，时尚书令卫瓘，世号得伯英之筋，一台二妙，天下为希。
【赋】晋阳［按当作杨。］泉草书赋曰：惟六书之为体，美草法之最奇，杜垂名於古昔，皇著法乎今斯，字要妙而有好，势奇绮而分驰，解隶体之细微，散委曲而得宜，乍杨柳而奋发，似龙凤之腾仪，应神灵之变化，象日月之盈亏，书踪竦而值立，衡平体而均施，或敛束而相抱，或婆娑而四垂，或攒翦而齐整，或上下而参差，或阴岑而高举，或落择而自披，其布好施媚，如明珠之陆离，发翰摅藻，如春华之杨枝，提墨纵体，如美女之长眉，其滑泽肴易，如长溜之分歧，其骨梗强壮，如柱蛇楚之不基，断除弓尽，如工匠之尽规，其芒角吟牙，如严霜之傅枝，众巧百态，无尽不奇，宛转翻覆，如丝相持。
齐王僧虔书赋曰：情凭虚而测有，思沿想而图空，心经於则，目像其容，手以心麾，毫以手从，风摇挺气，妍孊深功，尔其隶明敏婉，蠖绚蒨趍，将摛文匪缛，讬韵笙簧，仪春等爱，丽景依光，沉若云郁，轻若蝉扬，稠必昂萃，约实箕张，垂端整曲，栽邪制方，或具美於片巧，或双兢於两伤，形绵靡而多态，气陵厉其如芒，故其委貌也必妍，献体也贵壮，迹乘规而骋势，志循检而怀放。
【势】后汉蔡邕篆书势曰：体有六篆，妙巧入神，或象龟文，或比龙鳞，纡体放尾，长翅短身，扬波震激，鹰跱鸟震，延颈胁翼，势似凌云。
晋卫恒四体书势曰：弘农张伯英，转精其巧，家之衣帛，必先书后染，临池学书，池水尽黑，下笔必为楷则，号怱怱不暇草，寸纸不遗，仲将谓之草圣。
晋索靖书势曰：盖草圣之为状也，婉若银钩，漂若惊鸾，舒翼未发，若举复安，虫蛇蚴虬，或往或还，颓阿那以羸形，欻奋亹而桓桓，及其逸游眄乡，乍正乍邪，骐骥暴怒逼其辔，海水窊隆扬其波，玄熊对路于山岳，飞燕相追而差池，举而察之。又似和风吹林，偃草扇树，枝条从风，转相比附，窈娆廉苫，随体散布，纷扰扰以绮靡，中持疑而犹豫，玄螭狡兽嬉其间，腾猿飞鼬相奔趣，陵鱼奋尾，骇龙反据，投空自窜，张设牙距。
晋刘邵飞白书势曰：鸟鱼龙蛇，龟兽仙人，蛟脚偃波，楷隶八分，世施常妙，索草锺真，爰有飞白之丽，貌艳势珍，若乃敷坼毫芒，纤手和会，素幹冰解，兰墨电掣，直准箭驰，屈拟蠖势，繁节参谭，绮靡循杀，有若烟云拂蔚，交纷刻继，韩卢接飞，宋鹊游逝。
【启】梁庾肩吾谢东宫古迹启曰：窃以仙岩遗转，入握成尘，孔壁藏文，随开已蠹，石书有暗，厨尽犹飞，岂有迹经四代，年逾十纪，芝英云气之巧，未损松铅，鹊反鸾惊之势，不侵蒲竹，必使酒肆来人，池流色变，将损北海之续，还代西河之简。
梁元帝上东宫古迹启曰：师宜八分之巧，元帝三体之妙，史籀李斯之篆，梁鸿曹喜之书，莫不总华桂宫，盈满甲馆，窃以鸾惊之势，既闻之於索靖，鹰跱之巧。又显之於蔡邕，是以游雾重云，传敬礼之法，鸟鴶鱼颃，表杨泉之赋，颇好六文，多惭三礼，尚方大篆，既其牢落，柱下方书，何曾仿佛，空慕河间之聚书，竟徵东平之献表，齐攸尺牍，顾已缺然，北海楷隶，终成难拟。
【书】梁简文帝答湘东王上王羲之书曰：试笔成文，临池染墨，疏密俱巧，真草皆得，似望城扉，如瞻星石，不营云飞之散，何待曲辱之丹，方当奉彼廷中，置之帐里，乍楷铜钩，时悬欹案，戢意之深，良不能已。
◇画
《韩子》曰：客为齐王画者，问之，画孰最难，对曰：狗马最难，孰最易，曰：鬼魅最易，狗马人所知也，旦暮於前，不可类之，故难，鬼魅无形，无形者不可睹，故易。
《汉书》曰：上至平城，为匈奴所围，七日乏食，陈平使画工图美女，间遣人遗阏氏，云汉有美女，姿质若是，将欲献单于，阏氏以为然，从容言於单于，乃始得出。
又曰：甘露三年，单于始入朝，上忽思股肱之美，图画其人於麒麟阁。
又曰：金日磾母，教诲二子，甚有法度，上闻而嘉之，病死，诏图画於甘泉宫，曰休屠王阏氏，日磾见画尝拜，向之涕泣。
又曰：元帝宫人既多，乃令画工图之，欲有呼者，辄披图召焉，其中常者，悉皆行货赂，王昭君姿容甚丽，志不可苟求，工遂毁其状，后匈奴来和，求美女於帝，帝以昭君充行，既召见而惜之，名字已去，不欲中改，於是遂行。
范晔《后汉书》曰：永平初，马援女立为皇后，显宗图画建武中名臣列将於云台，以椒房故，独不及援，东平王苍观图，言於帝曰：何故不图伏波像，帝笑而不言。
《风俗通》曰：门户铺首，谨案百家书云，公输班之水，见蠡，曰：见汝形，蠡適出头，般以足画图之，蠡引闭其户，终不可得开，般遂施之门户，云人闭藏如是，固周密矣。
陈思王画赞序曰：盖画者，鸟书之流，昔明德马后，美於色，厚於德，帝用嘉之，尝从观画，过虞舜庙，见娥皇女英，帝指之戏后曰：恨不得如此为妃。又前见陶唐之像，后指尧曰：嗟乎，群臣百僚，恨不得为君如是，帝顾而笑，故夫画所见多矣。
《世说》曰：晋陵顾恺，善画绝世，好写起人形，欲图殷荆州堪，曰：我形恶，卿不烦尔，恺曰：明府正当为眼耳，若明点童子，飞白拂上，使如轻云之蔽月。
又曰：顾长康画人，或数年不点目睛，人问何事如此，曰：四体妍蚩，本无关於妙处，传神写照，正在阿堵中。
又曰：顾恺画裴叔则，颊上益三毛，看画者定觉，益毛有神明，殊胜向未安时，顾［世说巧艺篇顾下有长康画三字，此蒙上条，当脱画字。］谢幼舆在岩里，人问所以，顾［世说顾下有曰谢二字。］云，一丘一壑，自谓过人，此子自宜置於丘壑之中。
又曰：顾长康道画，云手挥五弦易，目送归鸿难。
【赋】晋傅咸画像赋曰：先画卞和之像者，虽具其事在素，定见其泣血残刖之刑，情以凄然，辞曰：惟年命之遒短，速流光之有经，疾没世而不称，贵立身而扬名，既铭勒於锺鼎。又图像於丹青，览光烈之攸画，睹卞子之容形，泣泉流以雨下，洒血面而瀸缨，痛两趾之双刖，心恻凄以伤情，虽发肤之不毁，觉害仁以偷生，向厥趾之不刖，孰夜光之见明，人之不同，爰自在昔，臧知柳而不进，和残躯以证璧。
【赞】梁元帝职贡图赞曰：北通玄兔，南渐朱鸢，交河悠远，合浦回邅，兹海无际，阴山接天，遐哉鸟穴，永矣鸡田。
【启】梁元帝谢上画蒙敕褒赏启曰：臣簿领馀暇，窃爱丹青，云台之像，终微仿佛，宣室之图，更难议拟，成蝇罕术，画马疏工，人非世将，恩深晋帝之赏，迹愧景山，宠逾魏皇之诏。
又谢东宫赉陆探微画启曰：工逾画马，巧迈图龙，试映玉池，即看鱼动，还傍金屏，复疑蝇集，史迁暂睹，悬识留侯之貌，汉帝一瞻，便见王嫱之像。
◇围棋
《左传》曰：太叔文子谓甯喜曰：视君不如弈棋，其何以免乎，弈者举棋不定，不胜其耦，而况置君而弗定乎。
《博物志》曰：尧造围棋，丹朱善棋。
《说文》曰：弈，围棋也。
尹《文子》曰：以智力求者，喻如弈，弈进退取与，攻劫放舍，在我者也。
《蜀志》曰：魏军次于兴平，假费祎节，率众往御，光禄大夫来敏至祎许别，求围棋，于时羽檄交驰，严驾已讫，祎与敏留意对戏，色无厌倦，敏曰：聊观试君耳，信可人，必能辨贼者，祎至，敌遂退。
《魏志》曰：王粲观人围棋，局坏，粲复为之，棋者不信，以袍盖局，使更以他局为之，用相比校，不误一道。
《博物志》曰：桓谭蔡邕善音乐，冯翊山子道王九真郭酆等，善棋，太祖皆与争能。
《晋中兴书》曰：陶侃为荆州，见佐史博弈戏具，投之於江，曰：围棋尧舜以教愚子，博殷纣所造，诸君并国器，何以此为。
《语林》曰：王中郎以围棋是坐隐，支公以棋为手谈。
《俗说》曰：殷仲堪在都，尝往看棋，诸从在瓦官寺前宅上，于时袁羌与人共在窗下围棋，仲堪在里，问袁易义，袁应答如流，围棋不辍，袁意傲然，殊有馀地，殷撰辞致难，每有往复。
【赋】后汉马融围棋赋曰：略观围棋，法於用兵，三尺之局，为战斗场，陈聚士卒，两敌相当，怯者无功，贪者先亡，先据四道，守角依傍，缘边遮列，往往相望，离离马目，连连雁行，踔度间置，徘徊中央，收取死卒，无使相迎，当食不食，反受其殃，离乱交错，更相度越，守规不固，为所唐突，深入贪地，杀亡士卒，狂攘相救，先后并没，计功相除，以时早讫，事留变生，拾棋欲疾，营或窘乏，无令诈出，深念远虑，胜乃可必。
晋曹摅围棋赋曰：昔班固造弈旨之论，马融有围棋之赋，拟军政以为本，引兵家以为喻，盖宣尼之所以称美，而君子之所以游虑也，既好其事，而壮其辞，聊因翰墨，述而赋焉，其辞曰：局则邓林之木，鲁班所造，雉方砥平，素质玄道，犀角象牙，是错是砺，内含光润，形亦应制，於是二敌交行，星罗宿列，云会中区，网布四裔，合围促阵，交相侵伐，用兵之象，六军之际也，张甄设伏，挑敌诱寇，纵败先锋，要胜后复，寻道为场，频战累斗，夫保角依边，处山营也，隔道相望，夹水兵也，二斗共生，皆目并也，持棋合，［句有脱文。］连理形也，览斯戏以广思，仪群方之妙理，讶奇变之可嘉，思孙吴与白起，世既平而功绝，局告成而巧止，当无为之馀日，差见玩於君子。
晋蔡洪围棋赋曰：命班尔之妙手，制朝阳之柔木，取坤象於四方，位将军乎五岳，然后画路表界，立质朱文，曲直有正，方而不圆，筭涂授卒，三百惟群，任巧於无主，譬采菽乎中原，於是摅妙思，奋玄筹，玩服色，尚骍驹，旅进旅退，二骑迭驱，翻翻马合，落落星敷，各啸歌以发愤，运变化以相符，乍似戏鹤之干霓。又类狡兔之绕丘，散象乘虚之飞电，聚类绝贯之积珠，然后枕以大罗，缮以城郭，缀以悬险，经以绝落，眇望翼舒，翱翔容弈，弯掌南指，情实西射，杨尘奄迹，虽动详悉，或临局寂然，惟棋是陈，静昧无声，潜来若神，抑舒之役，成子之贤也，或声手俱发，喧哗譟扰，色类不定，次措无已，再衰三竭，锐气已朽，登轼望轶，其乱可取也，尔乃心斗饹竞，势使挥谦，携手诋欺，朱颜相嫌，然局不弘席，子不盈卷，秉二仪之极要，握众巧之至权，若八卦之初兆，遂消息乎天文，屈则尺蠖，舒则龙翻，崔嵬云起，巃鹢浪传，崟岑山结，沓如雾分，静若清夜之列宿，动若流彗之互奔，殿未结而筭了，隶首不得窥其门，局覆乱而不惑，研桑不足识其源，或设死而称枉，皋陶不能治其怨，或巧逸以乐胥，后夔不足以之赞，我云势貌多以，孰能究传，远求近取，予一以贯。
梁武帝围棋赋曰：围奁象天，方局法地，抨则广羊文犀，子则白瑶玄玉，方眼无斜，直道不曲，尔乃建将军，布将士，列两阵，驱双轨，徘徊鹤翔，差池燕起，用忿兵而不顾，亦凭河而必危，痴无成术而好斗，非智者之所为，运疑心而犹豫，志无成而必亏，今一棋之出手，思九事而为防，敌谋断而计屈，欲侵地而无方，不失行而致寇，不助彼而为强，不让他以增地，不失子而云亡，落重围而计穷，欲佻巧而行促，剧疏勒之屯邅，甚白登之困辱，或龙化而超绝，或神变而独悟，勿胶柱以调瑟，专守株而待兔，或有少棋，已有活形，失不为悴，得不为荣，若其苦战，未必能平，用折雄威，致损令名，故城有所不攻，地有所不争，东西驰走，左右周章，善有翻覆，多致败亡，虽畜锐以将取，必居谦以自牧，譬猛兽之将击，亦俯耳而固伏，若局势已胜，不宜过轻，祸起於所忽，功坠於垂成，至如玉壶银台，车厢井栏，既见知於曩日，亦在今之可观，或非劫非时，两悬两生，局有众势，多不可名，或方四聚五，花六持七，虽涉戏之近事，亦临局而应悉，或取结角，或营边鄙，或先点而亡，或先撇而死，故君子以之游神，先达以之安思，尽有戏之要道，穷情理之奥秘。
梁宣帝围棋赋曰：引如征鸿赴沼，布若群鹊依枝，类林麓之隐隐，匹星汉之离离，蜂起百涂，从横万制，或无厌而反失，或先羸而后济。
【弈旨】后汉班固弈旨曰：北方之人，谓棋为弈，弘之说之举大略，局必方正，象地则也，道必正直，神明德也，棋有白黑，阴阳分也，骈罗列布，效天文也，四象既陈，行之在人，盖王政也，或虚设豫置，以自卫护，盖象庖牺网罟之制，隄防周起，障塞漏决，有似夏后治水之势，一孔有阙，坏颓不振，有似瓠子汎滥之败，作伏设诈，突围横行，田单之奇，要厄相劫，割地取赏，苏张之姿，参分有胜而不诛，周文之德，逡巡儒行，保角依旁，却自补续，虽败不亡，缪公之智，中庸之方，上有天地之象，次有帝王之治，中有五霸之权，下有战国之事，览其得失，古今略备。
【弈势】魏应玚弈势曰：盖棋弈之制所尚矣，有像军戎战阵之纪，旌旗既列，权虑蜂起，骆驿雨集，鱼鳞雁峙，奋维阐翼，固卫边鄙，或饰遁伪旋，卓轹軿列，羸师延敌，一乘虚绝，归不得合，两见擒灭，淮阴之谟，拔旗之势也，或匡设无常，寻变应危，寇动北垒，备在南麾，中棋既捷，四表自亏，亚夫之智，耿弇之奇也，或假道四布，周爰繁昌，云合星罗，侵逼郊场，师弱众寡，临据孤亡，披扫彊御，广略土疆，昆阳之威，官渡之方也，挑诱既战，见欺敌对，纷拏相救，不量进退，群聚俱陨，力行唐突，瞋目恚愤，覆局崩溃，项将之咎，楚怀之悖也，时或失谬，收奔摄北，还自保固，完聚补塞，见可而进，先负后剋，燕昭之贤，齐顷之德也，长驱驰逐，见利忘害，轻敌寡备，所丧弥大，临疑犹豫，筭虑不详，苟贪少获，不知所亡，当断不断，还为所谋，项羽之失，吴王之尤也，持棋相守，莫敢先动，由楚汉之兵，相拒索巩也。
【铭】后汉李尤围棋铭曰：诗人幽忆，感物则思，志之空闲，玩弄游竟，局为宪矩，棋法阴阳，道为经纬，方错列张。
【启】梁任孝恭谢示围棋启曰：隐雷自天，昆虫已听，浮阴在汉，柱蛇楚先霑，笑古人不工，知前事之已拙，既妙藉手传，乃事因辞见，微而能显，婉以成章，孝恭人实下愚，才归末品，效嚬丑友，学步蹇归，文业未彰，武功已坠，内愧齐竽，外羞鲁服，滥出簪缨，非增后车之数，谬颁计食，空贵长安之米。
【序】梁沈约棋品序曰：弈之时义大矣哉，体希微之趣，舍奇正之情，静则合道，动必適变，若夫入神造极之灵，经武纬文之德，故可与和乐等妙，上艺齐工，支公以为手谈，王生谓之坐隐，是以汉魏名贤，高品间出，晋宋盛士，逸思争流，虽复理生於数，研求之所不能涉，义出乎几，爻彖未之或尽，圣上听朝之馀，因日之暇，回景纡情，降临小道，以为凝神之性难限，入玄之致不穷，今撰录名氏，随品详书，俾粹理深情，永垂芳於来叶。
◇弹棋
魏文帝《典论》曰：余於他戏弈之事，少所嘉，唯弹棋略尽其功，乃为之赋曰：昔［《太平御览》七百五十五昔下有京字。］师先工，有马合乡侯东方世安张公子，予尝恨不得与彼数子者对。
《世说》曰：弹棋始自魏，宫内装奁［原讹器，据冯校本改。］戏也，文帝於此技亦特好，用手巾拂之，无不中，有客自云能，帝使为之，客著葛巾拂棋，妙逾於帝。
【诗】周王襃弹棋诗曰：投壶生电影，六博值仙人，何如镜奁上自有拂轻巾，隔涧疑将别，陇头如望秦，握笔徒思赋，辞短竟无陈。
【赋】后汉蔡邕弹棋赋曰：荣华灼烁，萼不韡韡，於是列象棋，雕华丽，丰腹敛边，中隐四企，轻利调博，易使骋驰，然后栰掣，兵棋夸惊，或风飘波动，若飞若浮，不迟不疾，如行如留，放一弊六，功无与俦。
魏文帝弹棋赋曰：惟弹棋之嘉巧，邈超绝其无俦，苞上智之弘略，允贯微而洞幽，局则荆山妙璞，发藻扬晖，丰腹高隆，庳根四颓，平如砥砺，滑若柔荑，棋则玄木北幹，素树西枝，洪纤若一，脩短无差，象筹列植，一据双螭，滑石雾散，云布四垂，然后直叩先纵，二八次举，缘边间造，长邪迭取，尔乃详观夫变化之理，屈伸之形，联翩靃绎，展转盘萦，或暇豫安存，或穷困侧倾，或接党连兴，或孤据偏停，于时观者，莫不虚心竦踊，咸侧息而延行，或雷抃以大噱，或战悸而不能语。
魏丁廙弹棋赋曰：文石为局，金碧齐精，隆中夷外，緻理肌平，卑高得適，既安且贞，棋则象齿选乎南藩，礼身重，［句有脱文。］腹隐头骞，骁悍说敏，不轻不轩，列数二六，取象官军，微章采列，烂焉可观，於是二物既设，主人延宾，粉石雾散，六师列陈，迹行王首，左右相亲，成列告誓，三令五申，事中军政，言含礼文，号令既通，兵棋启路，运若回飚，疾似飞兔，前中却舞，贾其馀怒，风驰火燎，令牟取五，恍哉忽兮，诚足慕也，若夫气竭力残，弱胆怯心，进不及敌，中路为擒，仁而不武，春秋所箴，刚优劲勇，忿速轻急，推敌阻隧，我废彼立，君子去是，过犹不及。
晋夏侯惇弹棋赋曰：嬿深宇以舒情，遘众艺以广娱，观奇巧之朅丽，伟弹棋之妙殊，局则昆山之宝，华阳之石，或烦蜿龙藻，或分带班駮，或发色玄黄，或皦的鳞白，悉鲁匠之精能，倾工心於雕错，形方隆而应矩，焜煜霞以倏铄，尔乃延良人，洽坐际，隆局施，轻棋列，徐正控往来，必有中而告憩，相形投巧，左抚右拔，挥纤指以长邪，［原讹耶，据冯校本改。］因偃掌而发八，陵超逾落，归趣援势，纷交务而踖合，乘流密以遥曳，若乃释正弹，循乱扬，［原讹场，据冯校本改。］滑石周散势纵横，畀拨捶撇应无方，侈若天星之列，闪若流电之光，或擗柏散烂，挥霍便娟，或奋振唐唐，颓水参连，棋单局匮，等分纪残，胜者含和，负者丧颜，惜情娱之未遂，恨白日之微遄，实机艺之端首，固君子之所欢也。
【序】梁简文帝弹棋论序曰：观夫模穹苍而挺质，写博厚而成形，峙五岳而摽奇，停四海而为量，协日月之数，应律吕之期，总玄黄之武略，校孙吴之应变，语其用心，壮哉之戏也，尔乃观壮士之出师，望兵棋之式道，上昇则抟翼穹天，赴下则建瓴高屋，乘危则栈山航海，历险则束马悬车，完五忆霸国之勋，全六想陈平之智，反八均高阳之数，四角思汉后之歌，飞几同晋侯之琴，徘徊异邺中之辇，牵牛觉乘槎之来，织女拟云軿之去，故古人或言之礼乐，或比之仁让，或喻以修身，或齐诸道德，良有旨也。
【启】梁元帝谢东宫赐弹棋局启曰：绎本惭游艺，弥愧拂巾，凤峙鹰扬，信难议拟，鸟跂星悬，曾何仿佛，莲花未易，玉屑不工，缘边之法，庶遵细柳之阵，徘徊之势，方希明月之楼，子桓有锡，闻於遂古，季绪蒙赐，即事可传。
◇博
《说文》曰：博局戏六著十二棋也，古者乌曹作博。
《山海经》曰：休与之山，其上有石焉，名曰帝台之棋，五色而文，状如鹑卵，［事具山部。］
《穆天子传》曰：天子与井公博，三日而决。
《列子》曰：虞氏者，梁之富人，置高楼大路，设酒击博楼上，［事具人部游侠篇。］
尹《文子》曰：博尽关塞之宜，得周通之路，而不能制齿之大小，在遇者也。
《家语》曰：哀公问孔子曰：吾闻君子不博，有之，孔子曰：有之，为其兼行恶道也。
《说苑》曰：晋灵公骄奢，造九层之台，谓左右，敢谏者斩，孙息闻之，求见，公曰：子何能，孙息曰：臣能累十二棋，加九鸡子其上，公曰：吾少学，未尝见也，子为寡人作之，孙息即正颜色，定志意，以棋子置上，加鸡子其上，左右慴息，灵公俯伏，气息不续，公曰：危哉，孙息曰：公为九层之台，三年不成，危甚於此，［事具人部谏篇。］
【论】吴韦昭博弈论曰：盖闻君子耻当年而功不立，疾没世而名不称，故曰：学如不及，犹恐失之，是以勉精厉操，晨兴夜寐，不遑宁处，若甯越之勤，董生之笃，渐清德义之渊，栖迟道艺之域，且以西伯之圣，姬公之才，犹有日昃待旦之劳，况在臣庶，而可以已乎，历观古今功名之士，皆积累殊异之迹，劳神苦体，契阔勤思，平居不堕其业，穷困不易其素，是以卜式立志於耕牧，黄霸受道於囹圄，终有荣显之福，以成不朽之名，今世之人，不务经术，好习博弈，废事弃业，忘寝与食，穷日尽明，继以脂烛，当以临局交争，雌雄未决，人事旷而不修，宾旅阙而不接，虽有太牢之馔，韶夏之乐，不暇存也，然其所志不出一枰之上，所务不过方罫［古买。］之间，胜敌无封爵之赏，获地无兼土之实，伎非六艺，用非经国，立身者不阶其术，徵进者不由其道，求之於战，则非孙吴之伦，考之於道艺，则非孔氏之门，以变诈之务，则非忠信之事，以劫杀为名，则非仁者之意，而空妨日废业，终无补益，何异设木而击之，置石而投之哉，且君子之居室也，勤身以致养，其在朝也，竭命以纳忠，故老［《文选》五十二作孝。］友之行立，贞纯之名彰，方今圣朝乾乾，务在得人，博选良才，旌简旄俊，设呈［《文选》作程。］试之科，垂金爵之赏，诚千载之嘉会，百世之良遇也。
◇樗蒲
《异苑》曰：昔有人乘马山行，遥岫里有二老翁，相对樗蒲，遂下马，以策拄地而观之，自谓俄顷，视其马鞭，漼然已烂，顾瞻其马，鞍骸枯朽，既还至家，无复亲属，一恸而绝。
《博物志》曰：老子入胡，作樗蒲。
庾翼集，参军于瓒，陈节戏事曰：夫嬉戏都名动相剥，非为治之本，自今樗蒲〈木郑〉马，诸不急戏，宜一断之，翼答曰：今唯许其围棋，馀悉断。
【赋】后汉马融樗蒲赋曰：昔有玄通先生，游于京都，道德既备，好此樗蒲，伯阳入戎，以斯消忧，抨则素旃紫罽，出乎西邻，缘以缋绣，紩以绮文，杯则摇木之幹，出自昆山，矢则蓝田之石，卞和所工，含精玉润，不细不洪，马则玄犀象牙，是磋是砻，杯为上将，木为君副，齿为号令，马为翼距，筹为策动，矢法卒数，於是芬葩贵戚，公侯之俦，坐华榱之高殿，临激水之清流，排五木，散九齿，勒良马，取道里，是以战无常胜，时有逼遂，临敌攘围，事在将帅，见利电发，纷纶滂沸，精诚一叫，入卢九雉，磊落踸踔，并来猥至，先名所射，应声粉溃，胜贵欢悦，负者沉悴。
◇投壶
《礼记》曰：投壶之礼，主人奉矢，司射奉中，使人执壶，主人谓曰：某有枉矢哨壶，请以乐宾。
《神仙传》曰：玉女投壶，天为之笑。
《东观汉记》曰：祭遵薨，博士范升上疏曰：遵为将军，取士皆用儒术，对酒娱乐，必雅歌投壶。又建为孔子立后，奏置五经大夫，虽在军旅，不忘俎豆。
《魏略》曰：邯郸淳，字淑，［魏志王粲传注作子叔，《太平御览》七百五十三作元淑。］作投壶赋千馀言，奏之，文帝以为工，赐帛十匹。
古歌曰：上金殿者，玉樽延贵客，入门黄金堂，东厨，具肴膳，椎牛烹猪羊，主人前进酒，琴瑟为清商，投壶对弹棋，博弈并复行，何劭作王弼传曰：弼性好弘理，乐游宴，解音律，善投壶。
【赋】魏邯郸淳投壶赋曰：古者诸侯间於天子之事，则相朝也，以正班爵，讲礼献功，於是乃崇其威仪，恪其容貌，繁登降之节，盛揖拜之数，机设而弗倚，酒澄而弗举，肃肃济济，其惟敬焉，敬不可久，礼成於饫，乃设大射，否则投壶，植兹华壶，凫氏所铸，厥高二尺，盘腹脩颈，饰以金银，文以彫镂，象物必具，距筵七尺，杰焉植驻，矢维二四，或柘或棘，丰本纤末，调劲且直，执算奉中，司射是职，曾孙侯氏，与之乎皆得，然后观夫投者，闲习察妙，巧之所极，骆驿联翩，爰爰兔发，翻翻隼集，不盈不缩，应壶顺入，何其善也，每投不空，四矢退效，既入跃出，荏苒偃仰，黾勉趋下，馀势振掉。又足乐也，拟议於此，命中於彼，动之如志，靡有违也，譬诸为政，群职罔弛，左右毕投，效奇数钧，列置功算。称善告贤，三载考绩，幽明始分也，比投不释，增是自遂，虽往有功，义所不贵，春秋贬翚，亦犹是类也，若乃撮矢作骄，累掇联取，一往之纳二，巧无与耦，斯乃绝伦之才，尤异之首也，柯列葩布，匪罕匪绸，虽就置犹弗然，矧迥绝之所投，惟兹巧之妙丽，亦希世之寡俦，调心术於混冥，適容体於便安，纷纵奇於施舍，显必中以微观，悦与坐之耳目，乐众心而不倦，朅玮百变，恶可穷赞。
◇塞
《说苑》曰：塞，行棋相塞，谓之塞也。
《管子》曰：秋行五政，一曰秋禁，二曰博塞。
《穆天子传》曰：天子与井公塞也。
《庄子》曰：臧与穀相与牧羊，问臧奚事，挟策读书，问穀奚事，博塞以游，事业不同，亡羊均也，伯夷死於首阳之下，盗跖死於东陵之上，所死不同，残生均也。
《汉书》曰：吾丘寿王，以格五召待诏，［孟康曰：乘五阁不得行，故云格五也。］
【赋】后汉边孝先塞赋曰：可以代博弈者，曰塞其次也，试习其术，以惊睡救寐，免昼寝之讥而已，然而徐核其因通之极，乃亦精妙而足美也，故书其较略，举其指归，以明博弈无以尚焉，曰：始作塞者，其明哲乎，故其用物也约，其为乐也大，犹土鼓块枹，空桑之瑟，质朴之化，上古所耽也，然本其规模，制作有式，四道交正，时之则也，棋有十二，律吕极也，人操厥半，六爻列也，赤白色者，分阴阳也，乍亡乍存，像日月也，行必正直，合道中也，趋隅方折，礼之容也，迭往迭来，刚柔通也，周则复始，乾行健也，局平以正，坤德顺也，然则塞之为义，盛矣大矣，广矣博矣，质象于天，阴阳在焉，取则于地，刚柔分焉，施于人，仁义载焉，考之古今，王霸备焉，览其成败，为法式焉。
◇藏钩
《风土记》曰：义阳臈日饮祭之后，叟妪儿童，为藏钩之戏，分为二曹，以效胜负，若人偶即敌对，人奇即人为游附，或属上曹，或属下曹，名为飞乌，以齐二曹人数，一钩藏在数手中，曹人当射知所在，一藏为一筹，三筹为一都。
辛氏《三秦记》曰：昭帝母钩弋夫人，手拳而有国色，先帝宠之，世人藏钩法此也，［事具居处部宫殿篇。］
【赋】晋庾阐藏钩赋曰：叹近夜之藏钩，复一时之戏望，以道生为元帅，以子仁为佐相，思蒙笼而不启，目蜅泠而不畅，多取决於公长，乃不咨於大匠，钩运掌而潜流，手乘虚而密放，示微迹於可嫌，露疑似之情状，辄争材以先叩，各锐志於所向，意有往而必乖，策靡陈而不丧，退怨叹於独见，慨相顾於惆怅，夜景焕烂，流光西驿，同明［疑当作朋。］诲其夙退，对者催其连射，攘袂以发奇，探意外而求迹，奇未发而妙待，意愈求而累僻，疑空拳之可取，手含珍而不摘，督猛炬而增明，从因朗而心隔，壮颜变成衰容，神材比为愚策。
◇四维
【赋】东晋李秀四维赋曰：四维戏者，卫尉挚侯所造也，画纸为局，截木为棋，取象元，一分而为二，准阴阳之位，拟刚柔之策，而变动云为，成乎其中，世有哲人，黄中通理，探赜索隐，开物建始，造四维之妙戏，邈众艺之特奇，尽盈尺之局，乃拟象乎两仪，立太极之正统，班五常之列位，刚柔异而作配，趍舍同而从类，或盘纡诘屈，连延骆驿，或间不容息，舍棋则获，围成未合，骄棋先出，九道并列，专都独毕。
◇象戏
周武帝造象戏。
王襃为象经序曰：一曰天文，以观其象，天日月星，是也，二曰地理，以法其形，地水木金土，是也，三曰阴阳，以顺其本，阳数为先，本於天，阴数为先，本於地，是也，四时，［句有脱文。］以正其序，东方之色青，其馀三色，例皆如之，是也，五曰筭数，以通其变，俯仰则为天地日月星，变通则为水火金木土，是也，六曰律吕，以宣其气，在子取未，在午取丑，是也，七曰八卦，以定其位，至震取兑，至离取坎，是也，八曰忠孝，以惇其教，出则尽忠，入则尽孝，是也，九曰君臣，以事其礼，不可以贵凌贱，直而为曲，不可以卑畏尊，隐而无犯，是也，十曰文武，以成其务，武论七德，文表四教，是也，十一曰礼仪，以制其则，居上不骄，为下尽敬，进退有度可法，是也，十二曰观德，以考其行，定而后求，义而后取，时然后言，乐然后笑，是也，或升进以报德，义以迁善，或黜退以贬过，事在惩恶，或以沉审为贵，正其瞻视，或以徇齐为功，明其纠察，得失表於隆替，在贱必申，怠敬彰於劝沮，处尊思屈，片言崇於拱璧，一德逾於华衮。
【赋】周庾信象戏赋曰：观夫造作权舆，皇王厥初，法凝阴於厚德，仰冲气於清虚，於［於下疑脱是字。］绿简既开，丹局直正，理洞研几，原穷作圣，若叩洪锺，如悬明镜，白凤遥临，黄云高映，可以变俗移风，可以莅官行政，是以局取诸乾，仍图上玄，月轮新满，日晕初圆，模羽林之华盖，写明堂之璧泉，坤以为舆，刚柔卷舒，若方镜而无影，似空城而未居，促成文之画，亡灵龟之图，马丽千金之马，符明六甲之符，於是搢笏当次，依辰就席，回地理於方珪，转天文於圆璧，分荆山之美玉，数蓝田之珉石，南行赤水之符，北使玄山之策，居东道而龙青，出西关而马白，既舒玄象，聊定金抨，昭日月之光景，乘风云之性灵，取四方之正色，用五德之相生，从月建而左转，起黄锺而顺行，阴翻则顾兔先出，阳变则灵乌独明，况乃豫游仁寿，行乐徽音，水影摇日，花光照林，乍披图而久玩，或开经而熟寻，虽复成之於手，终须得之於心，乃有龙烛衔花，金炉浮气，月落桂垂，星斜柳坠，犹豫枢机，嫌疑泾渭，顾望回惑，心情怖畏，应对坎而冲离，忽当申而取未。
