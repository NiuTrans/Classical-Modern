<strong>圣贤忠孝</strong>
◇圣
《尚书》曰：睿作圣。
又曰：圣作则。
《庄子》曰：以德分人谓之圣。
《白虎通》曰：才称万人曰杰，倍杰曰圣，《风俗通》曰：圣者，声也，通也，言其闻声知情，通於天地，条畅万物也。
《家语》曰：圣者，德合天地，变通无方也。
《易》曰：备物致用，立成器以为天下利，莫大乎圣人，知进退存亡而不失其正者，其唯圣人乎。
《礼记》曰：大哉圣人之道，洋洋乎发育万物，峻极于天，譬如天地之无不持载，无不覆焘，譬如四时之错行，如日月之代明。
又曰：唯天下至圣，为能聪明叡智，足以有临也，发强刚毅，足以有执也，斋庄中正，足以有敬也，文理密察，足以有别也。
《毛诗》曰：周公摄政，远则四国流言，近则王不知，周大夫美不失其圣也。
又曰：思齐，文王所以圣也。
《大戴礼》曰：圣人有国，则日月不食，星辰不孛。
又曰：哀公问曰：何谓圣人，孔子对曰：所谓圣人者，智通乎大道，应变而不穷，测物之情性者也。
《论语》曰：太宰问於子贡曰：夫子圣者与，何其多能也，子贡曰：固天纵之将圣。又多能也。
《礼记》曰：圣人能以天下为一家，中国为一人者，非意之也，必知其利，达於其患，然后能为之。
《家语》：国有圣人而不能用，欲以求治，是犹却步而求及前人也。
《六韬》曰：圣人与天下之人皆安乐。
又曰：圣人守无穷之府，用无穷之才，天下仰之而治。
《管子》曰：圣人若天然，无私覆，若地然，无私载也，私者乱天下也。
《老子》曰：圣人无常心，以百姓心为心，善者吾善之，不善者吾亦善之。
《文子》曰：圣人同死生，愚人亦同死生，圣人之同死生，明於分理也，愚人之同死生，不知利害所在也。
又曰：圣人以仁义为准绳，中绳之谓君子，不中绳之谓小人。
《列子》曰：龙叔谓文挚曰：吾有疾，子能已乎，文挚即命龙叔背明而立，文挚从后向明而望之，既而曰：嘻，吾见子之心矣，方寸之地虚矣，几圣人也，子心六孔流通，一孔不达，今圣智为病者，或由此乎。
又曰：商太宰见孔子曰：丘圣者与，答曰：圣则丘何敢，曰：三王圣者与，答曰：三王善任智勇者，圣则丘弗知，曰：五帝圣者与，答曰：五帝善任仁义者，圣则丘弗知，曰：三皇圣者与，答曰：三皇善因时者，圣则丘弗知，商曰：然则孰者为圣，孔子曰：西方圣者，不治而不乱，不言而自信，不化而自行，荡荡乎民无能名焉。
又曰：庖牺女娲神农夏后，蛇身人面牛首，此非人之状，而有大圣之德，［事具帝王部女娲篇。］
《孟子》曰：观於海者难为水，游於圣人之门者难为言。
《庄子》曰：夫卜梁倚有圣人之才者，而无圣人之道，我有圣人之道，而无圣人之才，吾教之其果为圣人也。
又曰：尧辞封人曰：我以汝为圣人，曰：夫圣人鹑居而鷇食，鸟行而无迹，天下有道，则与物皆昌，天下无道，则修德就间，千岁厌世，去而上仙，乘彼白云，至于帝乡，三患莫至，身常无殃，则何辱之有。
《孙卿子》曰：神固谓之圣人，圣人者道之管也，天下之道管此矣。
又曰：天下无二道，圣人无两心，神人无功，圣人无名，圣人者天下利器。
《淮南子》曰：圣人不贵尺璧而重寸阴，故禹之趍时也，履遗而弗取，冠挂而弗顾。
又曰：唯圣人为能知权，言而必信，期而必当，天下之高行也。
又曰：孔子不黔突，墨子不暖席，是故圣人蒙耻辱以干世主者，非以贪禄慕位，欲事天下之利，除万民之害也，神农憔悴，尧瘦臞，舜微黑，禹胼胝，由此观之，则圣人之忧劳百姓亦甚矣。
又曰：古者圣人，劳形尽虑，为民兴利除害，羸天下之忧，而任海内之事，圣人之忧民，如此其明也。
杨子《法言》曰：或问孔子之时，诸侯有知孔子圣者与，曰：知之，若知之则曷为不用，曰：不能，曰：知圣而不能用，可得闻乎，曰：用之则弃其所习，逆其所从，彊其所劣，捐其所能，非天下之至，孰能用之。
《韩诗外传》曰：辟土殖穀者，后稷也，决江疏河者，禹也，听狱执中者，皋陶也，然而有圣名者，尧也。
《神异经》曰：西南大荒中，人身长十丈，其腹围九丈，践龟蛇，戴朱鸟，左手凭青龙，右手凭白虎，知河海斗斛，识山石多少，知天下鸟兽言语，识土上人所道，知百穀可食，识草木咸苦，名曰圣，一曰哲，一名通，一名无不达。
《尚书大传》曰：天无别风淮雨，中国有圣人。
姚信士纬曰：圣人高不可极，深不可测，穷神知化，独见先识，仁若春阳，信若影响，此所禀於天也。
《说苑》曰：圣人之於百姓也，其犹赤子乎，饥者食之，寒者衣之，将之养之，育之长之，唯恐其不至於大也。
【颂】后汉张超尼父颂曰：岩岩孔圣，异世称杰，量合乾坤，明参日月，德被八荒，名充遐外，终於获麟，遗歌鲁卫。
晋孙楚尼父颂曰：皇矣尼父，圣哲之杰，德比天地，明齐日月，周室陵迟，大道芜秽，礼乐崩阻，奸雄罔世，乃养门徒，广延俊乂，垂训列国，颂声鲁卫，威震夹谷，义厌陈蔡，德之休明，幽而弥泰，超美三代，风驰云迈。
【赞】晋陆机孔子赞曰：孔子叡圣，配天弘道，风扇玄流，思探神宝，明发怀周，兴言谟老，灵魄有行，言观苍昊，清歌先诫，丹书有造。
晋湛方生孔公赞曰：文王既没，微言将坠，邈哉孔公，龙见九二，阐化系象，素王洙泗，发挥中叶，道映周季。
【碑】后汉祢衡鲁夫子碑曰：受天至精，纯粹睿哲，崇高足以长世，宽容足以广包，幽明足以测神，文藻足以辩物，然而敏学以求之，下问以诹之，虚心以受之，深思以咏之，愍周道之回遹，悼九畴之乖悖，故发愤忘食，应聘四方，鲁以大夫之位，任以国政之权，譬若飞鸿鸾於中庭，骋骐骥於闾巷也，是以期月之顷，五教克谐，移风易俗，邦国肃焉，无思不服，懿文德以纡馀，缀三五之纪纲，流洪耀之休赫，旷万世而扬光，夫大明以动，天则也，广大无疆，地德也，六经混成，洪式也，备此三者，圣极也，合吉凶於鬼神，遂殂落於梦寐，是以风烈流行，无所不通，故立石铭勋，以示昭明，辞曰：煌煌上天，笃降若人，邈矣悠哉，千祀一邻，明德弘监，情性存存，弈弈纯嘏，稽宪乾坤，曜彼灵祇，以训黎元，终日乾乾，配天之行，在险而正，在困而亨，穷达之运，委诸穹苍，日月则阴，天地不光，圣叡殂崩，大猷不纲。
【论】后汉孔融圣人优劣论曰：荀愔等以为圣人俱受乾坤之醇灵，禀造化之和气，该百行之高善，备九德之淑懿，极鸿源之深闾，穷品物之情类，旷荡出於无外，沉微沦於无内，器不是周，不充圣极，荀以为孔子称大哉尧之为君也，唯天为大，唯尧则之，是为覆盖众圣，最优之明文也，孔以尧作天子九十馀年，政化洽於民心，雅颂流於众听，是以声德发闻，遂为称首，则易所谓圣人久於其道，而天下化成，百年然后胜残去杀，必世而后仁者也，故曰：大哉尧之为君也，尧之为圣也，明其圣与诸圣同，但以人见称为君尔。
梁沈约辩圣论曰：圣人盖人中之含明德，尽照精粹凝玄者，或三圣并时，或千载寂蔑，圣人遗情忘己，常以兼济为念，若不登九五之位，则其道不行，非以黄屋玉玺为尊贵也，文王造周而未集，武王集之而未成，周公虽无王录，而父兄二圣之烈，不可以终，若夫表以圣功，制礼作乐，则太平之基不著，二圣之美不彰，孔子当无录之运，值自晦之时，而云河不出图，洛不出书，吾已矣夫，欲以圣德示天下，垂来世，当仲尼在世之时，世人不言为圣人也，伐树削迹，干七十君而不一值，或以东家丘，或以为丧家犬，若不高叹凤鸟，称梦周公，乐正雅颂，各得其所，则当世安知其圣人乎。
◇贤
《毛诗》曰：丘中有麻，思贤也。
又曰：南山有台，乐得贤也，得贤则能为邦家立太平之基矣。
《春秋繁露》曰：气之清者为精，人之清者为贤，治身者以积精为宝，治国者以积贤为道。
《尚书》曰：所宝惟贤，则迩人安。
又曰：野无遗贤。
《论语》曰：贤者避世，其次避地，其次避色，其次避言。
又曰：见贤思齐焉，见不贤而内自省者也。
又曰：贤哉回也，一箪食，一瓢饮，回也不改其乐。
又曰：臧文仲其［《太平御览》四百零二其下有窃位者欤四字，此脱。］知柳下惠之贤而不与立也。
又曰：贤贤易色。
京房《易飞候》曰：视四方常有大云，五色具而不雨，其下有圣贤人隐。
《家语》曰：孔子读史，至楚复陈，喟然曰：贤哉楚庄王，轻千乘之国，而重一言之信，非申叔时之忠，弗能见其义，非庄王贤，弗能受其训。
又曰：哀公问孔子曰：当今之君，孰者最贤，孔子曰：有卫灵公乎，公曰：吾闻其闺门无别，而子贤之何也，对曰：灵公之弟曰公子渠牟，其智足以治千乘，灵公任之，有大夫史鰌，以道去卫，而灵公却舍，琴瑟不御，臣以此贤之，不亦可乎，国语曰：臼季使於冀野，见冀缺耨，其妻馌之敬，相待如宾，归而进之曰：得贤人，敢以告，文公曰：子何，以知其贤也，对曰：臣见其不忘敬也，使为下军大夫。
《列子》曰：治国之难，在於知贤，而不在自贤。
尹《文子》曰：尹文子见齐宣王，宣王叹国寡贤，尹《文子》曰：使国悉贤，孰处王下，王曰：国悉不肖，［《太平御览》四百二肖下有可乎尹文子曰国悉不肖十字，此脱。］孰理王朝，王曰：贤与不肖，皆无可乎，《文子》曰：不然，有贤，有不肖，故王尊於上，臣卑於下，贤贤退不肖，所以有上下也。
《申子》曰：千里有贤者，是比肩而立也。
《孙卿子》曰：古之贤人，食则餰鬻不足，衣则短褐不完，然而非礼不进，非义不受。
《吕氏春秋》曰：公孙枝献百里奚於缪公，三月，请属事焉，公曰：买之五羊之皮而属事，无乃为天下笑乎，枝曰：信贤而任之，君之明也，议贤而下之，臣之忠也，夫谁笑哉。
又曰：贤者遗人以仁。
又曰：得地千里，不如得一贤也。
又曰：魏文侯过段干木之闾而式，其仆曰：君胡式，曰：干木贤者也，吾安敢不式。
《韩子》曰：晋平公问叔向曰：吾群臣孰贤，对曰：赵武贤，武立如不胜衣，言如不出口，然其所举者数十人，皆令德也。
黄石公三略曰：伤贤者殃及三世，蔽贤者身当其害，达贤者福流子孙，嫉贤者名不存。
《韩诗外传》曰：圣人求贤者以自辅。
又曰：魏文侯问孤卷子曰：父子兄弟臣贤，足恃乎，对曰：父贤不过尧，而丹朱放，子贤不过舜，而瞽瞍拘，兄贤不过舜，而象傲，弟贤不过周公，而管叔诛，臣贤不过汤武，而桀纣伐，君欲治，亦从身始，人何可恃。
《物理论》曰：贤人为德，体自然也，故语曰：黄金累千，不如一贤。
【颂】汉王褒圣主得贤臣颂曰：夫贤者国家之器用也，所任贤，则趍舍省而功施普，器用利，则用力少而就效众，故工人之用钝器也，劳筋苦骨，终日矻矻，及巧冶铸干将之朴，清水淬其锋，越砥敛其锷，水断蛟龙，陆剸犀革，使离娄督绳，公输削墨，虽崇台五层，延袤百丈而不溷者，工用相得也，故服絺绤之凉者，不苦盛暑之郁燠，袭狐貉之暖者，不忧至寒之凄沧，何则，有其具者易其备，有贤人君子，亦圣王之所以易海内也，君人者，勤於求贤，而逸於得人，人臣亦然，昔贤者之未遭遇也，图事揆策，则君不用其谋，陈见悃诚，则上不然其信，进仕不得施效，斥逐又非其愆，是故伊尹勤於鼎俎，太公困於鼓刀，百里自鬻，甯子饭牛，及其遇明君，遭圣主也，运筹合上意，谏争则见听，进退得关其忠，任职得行其术，剖符锡壤而光祖考，传之子孙，以资说士，故世必有圣智之君，而后有贤明之臣，诗曰：思皇多士，生此王国，故世平王圣，俊乂将自至，若尧舜禹汤文武之君，获稷契皋陶伊尹吕望之臣，明明在朝，穆穆列布，故圣主必待贤臣而弘功业，俊士亦俟明主以显其德，上下俱欲，欢然交欣，千载一会，论说无疑，翼乎如鸿毛遇顺风，沛乎若巨鱼纵大壑，其得意如此，则胡禁不止，曷令不行，化溢四表，横被无穷，遐夷贡献，万祥必臻，是以圣王不遍窥望，而视已明，不殚倾耳，而听已聪。
【赞】晋夏侯湛颜子赞曰：知彰知微，体深研机，明象介石，量同圣师，探赜罔滞，在言靡遗，仰诸惟高，瞻之攸希。
又左丘明赞曰：世乱谗胜，君子道忧，丘明达圣，致志春秋，微言逃难，旁行不流，庶几斯文，希志训猷。
晋戴逵颜回赞曰：神道天绝，理非语象，不有伊人，谁怜谁仰，际尽一时，照无二朗，契彼玄迹，冥若影响。
晋孙楚颜回赞曰：束身励行，宗事圣道，钻仰孜孜，视予犹考。
【碑】后汉祢衡颜子碑曰：禀天地之纯和，锺岳渎之休灵，睿哲之姿，诞自初育，英绝之才，显乎婴孩，在束脩之齿，入宣尼之室，德行迈於三千，仁风横於万国，知微知章，闻一觉十，用行舍藏，与圣合契，名为四友之冠，寔尽疏附之益，尔乃安陋巷，挹清流，甘箪瓢以充饥，虽屡空而不忧，于时河不出图，周祚未讫，仲尼无舜禹之功，先生包元凯之烈，其辞曰：亚圣德，蹈高踪，游洙泗，肃礼容，备懿体，心弥冲，秀不实，振芳风，配圣馈，图辟雍，纪德行，昭罔穷。
【论】魏高贵乡公颜子论曰：心不违仁，行无二过，用行舍藏，与同进退，听承圣言，罔有不喻，叙之於易，以章殊异，死则悲恸，谓天丧己，所以殷勤至於此者，圣人嘉美良才之效也，设使天假之年，后孔子没，焉知其不光明圣道，阐扬师业，有卓尔之美乎，百虑之所得，愚者有焉，原后之君子，详览之焉尔。
◇忠
《说苑》曰：逆命利君谓之忠。
《孝经》曰：进思尽忠，退思补过，将顺其美，匡救其恶。
《左传》曰：晋献公使荀息傅奚齐，对曰：臣竭其股肱之力，加之以忠贞，其济君之灵也，不济则以死继之，公曰：何谓忠贞，对曰：公家之利，知无不为，忠也，送往事居，耦俱无猜，贞也。
又曰：晋怀公命无从亡人，狐突之子毛及偃，从重耳在秦，弗召，怀公执突曰：子来则免，对曰：子之能仕，父教之忠，策名委质，贰乃辟也，父教子贰，何以事君，乃杀之。
又曰：楚子灭若敖氏，其孙葴尹克黄使於齐，闻乱，其人曰：不可以入矣，葴尹曰：君，天也，天可逃乎，遂归复命，自拘司败。
又曰：季文子卒，无衣帛之妾，无食粟之马，无藏金玉，无重器备，君子是以知季文子之忠於公室也，相三君矣，而无积，可不谓忠乎。
又曰：楚子囊将死，遗言谓子庚曰：必城郢，君子谓子囊忠，将死不忘卫社稷，可不谓忠乎，忠，民之望也。
《家语》曰：孔子曰：晏子於君为忠臣，於行为恭敏。
《晏子》曰：梁丘据问《晏子》曰：子事三君，君不同心，而子俱从焉，仁人固多心乎，对曰：一心可以事百君，百心不可以事一君。
《韩诗外传》曰：有大忠，有次忠，有下忠，若周公於成王，可谓大忠，管仲於桓公，可谓次忠，子胥於夫差，可谓下忠矣。
又曰：狄人杀卫懿公，尽食其肉，独舍其肝，弘演使还，哭毕呼天，因自出其肝，内懿公之肝，齐桓公闻之曰：弘演可谓忠矣。
《史记》曰：项籍围汉王於荥阳，汉将纪信曰：事已急，请为王，王可间出，纪信乘黄屋左纛，曰：城中食尽，汉王降，楚军皆呼万岁，汉王与数十骑出，项王烧杀纪信。
《说苑》曰：楚庄王立，三年不听朝，令於国曰：谏者死，苏从曰：处君之高爵，食君之厚禄，爱死不谏，非忠也，乃谏，［事具谏篇。］
又曰：卑身贱体，进贤不解，数称往古之行事，以厉王意，庶几有益，以安国家，如此者忠臣也。
《汉书》曰：非刘氏不王，高祖制诏御史，长沙王吴芮忠，其定著令。
又曰：王莽遣使者，即拜龚胜，以印绶就加胜身，胜辍推不受，曰：吾受汉家厚恩，无以报，岂以一身事二姓哉，语毕，遂不复饮食，积十四日死。
《东观汉记》曰：光武指王常谓群臣曰：此家率下江诸将，辅翼汉室，心如金石，真忠臣也，是日迁常为汉忠将军。
《续汉记》曰：阴识拜特进，极言正议，至与宾客语，不及国事，常慕仲山甫夙夜匪解。
又曰：温序为护军校尉，行部至陇西，为隗嚣将荀宇等所劫，欲生降序，序大怒。以节挝杀人，贼趍欲杀序，宇止之曰：义士欲死节，赐剑令自裁，序受剑，衔须著口中，叹曰：无令须汙土，遂伏剑。
谢承《后汉书》曰：汉安元年，选遣八使，巡行风俗，馀人受命之部，而张纲独埋轮於洛阳都亭，曰：銶狼当路，安问狐狸，遂奏大将军梁冀无君之心十五事，皆臣子所切齿者也。
《魏志》曰：王脩为大农郎中令，时严才反攻掖门，脩闻变，将官属出至宫门，太祖在铜雀台，望见之曰：彼来者，必王叔治也，相国锺繇谓脩曰：旧京城有变，九卿各居其府，脩曰：居府虽旧，非赴难之义也。
又曰：典韦拜都尉，太祖引置左右，将亲兵数百人，常绕帐，韦性忠至谨重，常昼夜立侍，终日夜宿帐左右，稀归私寝，《蜀志》曰：初诸葛亮自表后主，成都有桑八百，薄田十五顷，子孙衣食自有馀，至於臣在外任，随身衣食，悉仰於官，若臣死之日，不使内有馀帛，外有嬴财，及卒，如其所言。
周处别传曰：互［《初学记》十七作氐。］贼为乱，以处为建威将军，以兵五千，受夏侯俊节度，处遂进军大战，仰天叹曰：古者良将受命，凿凶门以出，盖有进无退，我为大臣，以身殉国，不亦可乎，遂战死。
【赞】梁元帝忠臣传记［《初学记》十七作受。］讬篇赞曰：太真英挺，投袂勤王，伯猷蹈节，身殒名扬，嶷嶷景倩，主亡与亡，嗟乎尚矣，惟国之良。
又忠臣传谏［原作陈，据本书二十四谏篇引序改。］争篇赞曰：子政铿铿，诚存社稷，朱游折槛，遂其婞直。
又忠臣传执法篇赞曰：设官分职，咸曰师师，彼己之子，邦之直司，銶狼当路，安问狐狸，昏明有世，直道无时。
【表】梁元帝上忠臣传表曰：资父事君，寔曰严敬，求忠出孝，义兼臣子，是以冬温夏凊，尽事君之节，进思将美，怀出奉之义，羲轩改物，殷周受命，三能十乱，九棘五臣，靡不夙夜在公，忠为令德，若使缙云得姓之子，姬昌鲁卫之臣，是知理合君亲，孝忠一体，性与率由，因心致极，臣连华霄汉，凭晖日月，三握再吐，夙奉紫庭之慈，春诗秋礼，早蒙丹扆之训，宣帝褒德，麟阁画充国之形，显宗念功，云台图仲华之象。
【笺】梁王筠答湘东王示忠臣传笺曰：窃以孝实天经，忠为令德，百行攸先，一心靡或，昔淮南鸿烈，事无的准，沛王通论，义止儒术，东平获誉为片言，临淄见称文辞小道，孰若理冠君亲，义兼臣子，谨当宣示遐迩，光扬德音。
【序】梁元帝忠臣传序曰：夫天地之大德曰生，圣人之大宝曰位，因生所以尽孝，因位所以立忠，事君事父，资敬之理宁异，为臣为子，率由之道斯一，忠为令德，窃所景行，且孝子烈女逸民，咸有别传，至於忠臣，曾无述制，今将发箧陈书，备加论讨。
又忠臣传死节篇序曰：自非识君臣之大体，鉴生死之弘分，何以能灭七尺之躯，殉一顾之感，然平路康衢，从容之道进，危涂险径，忠贞之节兴，登平路者易为功，涉险涂者难为力，从容之用，世不乏人，忠贞之槩，时难屡有。
◇孝
《尔雅》曰：善事父母曰孝。
《孝经》曰：夫孝天之经也，地之义也，民之行也。
又曰：夫孝始於事亲，中於事君，终於立身。
又曰：爱亲者，不敢恶於人，敬亲者，不敢慢於人，爱敬尽於事亲，而德教加於百姓，刑于四海，盖天子之孝也。
《礼记》曰：《曾子》曰：孝有三，大孝尊亲，其次弗辱，其下能养。
又曰：公明仪问於《曾子》曰：夫子可以为孝乎，《曾子》曰：孝者先意承志，谕父母於道，参直养者也，安能为孝乎。
又曰：先王之孝也，色不忘乎目，声不绝乎耳，心志嗜欲，不忘乎心。
又曰：生则敬养，死则敬享。
《毛诗》曰：哀哀父母，生我劬劳，无父何怙，无母何恃，出则衔恤，入则靡至，父兮生我，母兮鞠我，抚我育我，长我畜我，顾我复我，出入腹我，欲报之德，昊天罔极。
《论语》曰：三年无改於父之道，可谓孝矣。
又曰：孟懿子问孝，子曰：无违，樊迟曰：何谓也，子曰：生事之以礼，死葬之以礼，祭之以礼。
子游问孝，子曰：父母唯其疾之忧，《尸子》曰：曾子每读丧礼，泣下霑襟，常以一夕五起，视衣之厚薄，枕之高卑。
《韩诗外传》曰：《曾子》曰：往而不可还者，亲也故孝欲养而亲不待，是故椎牛而葬，不如鸡豚之逮亲存也，初吾为吏，禄不及釜，尚欣欣而喜者，非以为多也，乐其逮亲也，既没之后，吾尝南游於楚，得尊官焉，堂高九尺，转尝［○初学记十七，《太平御览》四百十四作毂。］百乘，然犹北乡而泣涕者，非为贱也，悲不逮吾亲也，故家贫亲老，不择官而仕。
《说苑》曰：曾子常有为不中，曾晳怒，援木击之，曾子有顷乃苏，退鼓瑟而歌。孔子闻之，告门人曰：参来勿内也，昔舜事瞽瞍，索而使之，未尝不在侧，索而杀之。未尝可得，而小箠则受，大箠则走，今曾子委身待暴怒，以陷父不义，不孝孰大乎。
又曰：韩伯瑜有过，其母笞之，泣，母曰：他日未尝泣，今何泣，对曰：他日得笞，尝痛，今母之力不能痛，是以泣也。
又曰：闵子骞兄弟二人，母死，其父更娶，复有二子，子骞为其父御车，失辔，父持其手，衣甚单，父则归，呼其后母儿，持其手，衣甚厚温，即谓其妇曰：吾所以娶汝，乃为吾子，今汝欺我，去无留，子骞前曰：母在一子单，母去四子寒，其父默然，故曰：孝哉闵子骞，一言其母还，再言三子温。
《列女传》曰：老莱子孝养二亲，行年七十，婴儿自娱，著五色采衣，尝取浆上堂，跌仆，因卧地为小儿啼，或弄乌鸟於亲侧。
《汉书》曰：淳于缇萦，齐人淳于意，五女无男，坐事当刑，缇萦最小，涕泣随父到长安，上书曰：妾父为监，齐中皆称廉平，今坐事当刑，妾乞没为官婢，以赎父罪，文帝诏免意罪，并除肉刑。
又曰：文帝母薄太后疾，文帝侍养数年，衣不解带，亲供粢盛，坐罪不及父母，下哀矜之诏。
又曰：金日磾母，教诲两子，甚有法度，上闻而嘉之，母病死，诏图画於甘泉宫，署曰休屠王阏氏，日磾每见画，常拜之涕泣。
《东观汉记》曰：长沙义士古初，父丧未葬，邻人火起，及初舍下，棺不可移，初冒火伏棺上，俄而火灭。
又曰：赵咨至孝，躬率子孙，耕农为养，盗尝夜往劫之，咨恐母惊惧，乃先至门迎盗，因请为设食，谢曰：老母八十，疾病须养，居贫，乞置衣粮，妻子馀物无所惜，诸盗皆惭叹，跪曰：所犯无状，干暴贤者，言毕奔走。
又曰：黄香父为郡五官，贫无奴仆，香躬执勤苦，尽心供养，冬无被袴，而亲极滋味，暑即扇床枕，寒即以身温席。
《续汉书》曰：申徒蟠九岁丧父，孝毁过礼，服除，不进肉十馀年，每忌日，辄三日不食。
郭林宗别传曰：茅容耕於野，避雨树下，众皆夷踞相对，独容危坐愈恭，林宗行，见而奇之，与言，因请寓宿，既而日夕，容杀鸡为馔，林宗谓为己设，既而以供其母，自以菜蔬供客同饭，林宗起拜曰：卿贤乎我哉。
《汝南先贤传》曰：薛苞好学笃行，丧母，以至孝闻，父娶后妻而憎苞，分之令出，苞日夜号泣不能去，至被驱杖，不得已，庐於舍外，旦入而扫，父怒。又逐之，乃庐於里门，昏晨不废，积岁馀，父母惭而还之。
《蜀志》曰：先主在樊，率其众南行，诸葛亮与徐庶并从，为曹公所追破，获庶母，庶辞先主而指其心曰：本欲与将军共图王霸之业，以此方寸心，今已失母，方寸乱矣，无益於事，请於此别，遂诣曹公。
《吴书》曰：顾悌，以孝悌廉正，闻於乡党，每得父母书，洒埽整衣服，设几案，舒书其上，拜跪读之，每句应诺毕，复再拜，父有疾耗之问，临书垂泣哽噎，父终，水浆不入口五日，孙权为作布衣一袭，强令悌释服，悌虽以公义自割，犹以为不见父丧，常画壁作棺象，设神坐於下，每对之哭泣，服未阕而卒，晋中兴书曰：吴隐之少有孝行，遭母忧，哀毁过礼，太常韩康伯邻居，隐之每哭，康伯母辄辍事流泪，悲不自胜。
萧广济《孝子传》曰：妫皓父昆，被劾入重，皓年十六，髡头诣阙，通章不省，皓不饮食，怀石腰中，诣公卿，辄出石置地，叩头流血覆面，莫不伤怀，遂奏理昆罪。
师觉授《孝子传》曰：程曾年七岁，丧母，哀号哭泣，不异成人，祖母怜之，嚼肉食之，觉有味，便吐去。
宗躬《孝子传》曰：吴坦之，隐之兄也，母葬夕，设九饭祭，坦之每临一祭，辄号恸断绝，至七祭，吐血而死。
又曰：张景胤六岁丧母，母遗物悉散施，唯留一画扇，每感思，辄开匣流涕，父邵为吴兴太守，暴疾报至，天雪水涸，便徒跣上岸，左右捉履靺逐，发都，夜昼三日半至郡，入郭奉讳，气绝吐血，久乃苏。
又曰：华宝八岁，义熙中，父从军，语宝曰：吾还，当营婚冠，值咸阳丧乱，吉凶两绝，宝年六十，遂不冠娶，举言流涕。
又曰：何子平事母至孝，为杨州从事，月俸得白米，辄货市粟麦，人或问之，答曰：尊老在东，不办常得米，何容独食白粲，母丧，年将六十，有孺，子之慕，昼夜号叫，暑避清凉，冬不衣絮。
又曰：桑虞丧父，年十四，毁瘠过礼，日食百粒，以糁藜藿。
《续搜神记》曰：吴猛性至孝，小儿时，在父母边卧，时夏月，多蚊虻，而终不摇扇，云惧蚊虻去我及父母，父母终，行服墓次，蜀贼纵暴，焚烧邑屋，发掘丘陇，民人迸窜，猛在墓侧，号恸不去，贼为之感怆，遂不犯。
荀氏家传曰：荀顗年逾耳顺，而母年九十，色养烝烝，以孝闻，在丧憔悴，貌不可识，若婴孺之号，哀恸傍人。
【诗】魏王粲思亲诗曰：穆穆显妣，德音徽止，思齐先姑，志侔姜姒，躬此劳瘁，鞠予小子，小子之生，遭世罔宁，烈考勤时，从之于征，奄遘不造，隐忧是婴，咨予靡及，退守祧祊。
晋孙绰表哀诗曰：天地之德曰生，生之所恃者亲，亲存则欢泰情尽，亲亡则哀悴理极，故老莱婆娑於膝下，曾闵泣血於终年，哀悼之思至矣，自然之性笃矣，余以薄祜，夙遭闵凶，越在九龄，严考即世，未及志学，过庭无闻，天覆既沦，俯凭坤厚，殖根外氏，赖以成训，然以不才，不能负荷仁妣，弘母仪之德，迈荣寒之操，雕琢固顽，勉以道义，庶几砥砺犬马之报，岂悟一朝，复见孤弃，上天极祸，怨痛莫诉，皆由恶积咎深，不能通感，自丁荼毒，载离寒暑，茵帷尘寂，栋宇寥怳，仰悲轨迹，长自矜悼，不胜哀号，作诗一首，敢冒谅闇之讥，以申罔极之痛，诗曰：茫茫太极，赋授理殊，咨生不辰，仁考夙徂，微微冲弱，眇眇偏孤，叩心昊苍，痛贯黄墟，肃我以义，鞠我以仁，严迈商风，恩洽阳春，昔闻邹母，勤教善分，懿矣慈妣，旷世齐运，嗟予小子，譬彼土粪，俯愧陋质，仰忝高训，悠悠玄运，四气错序，自我酷痛，载离寒暑，寥寥空堂，寂寂响户，尘蒙几筵，风生栋宇，感昔有恃，望晨迟颜，婉娈怀袖，极原尽欢，奈何兹妣，归体幽埏，酷矣痛深，剖髓摧肝。
晋夏侯湛离亲咏曰：剖符兮南荆，辞亲［亲下明本有了字，当作兮，此脱。］遐征，发轫兮皇京，夕臻兮泉亭，抚首兮内顾，按辔兮安步，仰恋兮后涂，俯叹兮前路，既感物以永思兮，且归身乎怀抱，苟违亲以从利兮，匪曾闵之攸宝，视微荣之琐琐兮，知吾志之愈小，独申愧於一心兮，惭报德之弥少。
【赋】魏陈思王曹植怀亲赋曰：济阳南泽，有先帝故营，遂停马住驾，造斯赋焉，獦平原而南骛，睹先帝之旧营，步壁垒之常制，识旌麾之所停，在官曹之典列，心仿佛於平生，回骥首而永逝，赴脩涂以寻远，情眷眷而顾怀，魂须臾而九反。
晋陆机祖德赋曰：咨时文之懿祖，膺降神之灵曜，栖九德以弘道，振风烈以增劭，彼刘公之矫矫，固云网之逸禽，既凭形以傲物，谅傅翼而栖林，伊我公之秀武，思无幽而弗昶，形鲜烈於怀霜，泽温惠乎挟纊，牧希世之洪捷，固山谷而为量，西夏坦其无尘，帝命赫而大壮，登具瞻於太阶，濯长缨乎天汉，解戎衣以高揖，正端冕而大观，戢灵武於既曜，恢时文於未焕，腾绝风以逸骛，庶遐踪于公旦。
又述先赋曰：仰先后之显烈，懿晖祚之允辑，应远期於已旷，昭前光於未戢，抱朗节以遐慕，振奇迹而峻立，在虐臣之贪祸，据西山而作违，招长毂於河畔，饮冀马乎江湄，顿云网而潜泳，挥神戈而外临，敌罔隆而弗夷，逆无微而不禽，茂德韡其既休，元勋晔而荐举，袭衮服於太阶，配三台乎其所是，故其生也荣，虽万物咸被其仁，其亡也哀，虽天网犹失其纲，婴国命以逝止，亮身没而吴亡。
又思亲赋曰：悲桑梓之悠旷，愧蒸尝之弗营，指南云以寄款，望归风而效诚。年岁俄其聿暮，明星烂而将清，回飚肃以长赴，零雪纷其下颓，羡纤枝之在榦，悼落叶之去枚，在顾复之遗忘，感明发之所怀，居辞安而厌苦，养引约而摧丰，忘天命之晚慕，原鞠子之速融，兄琼芳而蕙茂，弟兰发而玉晖，感瑰姿之晚就，痛慈景之先违，天步悠长，人道短矣，异途同归，无早晚矣。
晋刘柔妻王氏怀思赋曰：超离亲而独寄，与忧愤而长俱，虽亮分以自勉，曾无闻乎须臾，思遥遥而忡惙，疾结滞乎肌肤，忆昔日之懽侍，奉膝下而怡裕，集同生而从容，常欣泰以逸豫，何运遇之偏否，独辽隔於脩路，何恒鸟之将分，犹哀鸣以告离，况游子之眷慕，孰殷思之可靡，於是仲秋萧索，蓐收西御，寒露宵零，落叶晨布，羡归鸿之提提，振轻翼而高举，志眇眇而远驰，悲离思而呜咽，彼迈物而推移，何予思之难泄，聊揽翰以寄怀，怅辞鄙而增结。
宋谢灵运孝感赋曰：举高墙於杨潭，眇投迹於炎州，贯庐江之长路，出彭蠡而南浮，于时月孟节季，岁亦告暨，离乡眷壤，改时怀气，恋丘坟而萦心，忆桑梓而零泪，孟积雪而抽笋，王斫冰以鲙鲜，荑葇叶於枯木，起春波於寒川，顾微心之庸褊，谢精灵於昭晢，拥永慕而莫从，曾遐感而靡彻。
梁武帝孝思赋曰：念过隙之倏忽，悲逝川之不停，践霜露而凄怆，怀燧穀而涕零，仲由念枯鱼而永慕，吾丘感风树而长悲，虽一志而舍生，奉二亲而何期，至如献岁发挥，春日载阳，木散百华，草列众芳，对乐时而无欢，乃触目而感伤，朱明启节，白日朝临，木低甘果，树接清阴，不娱悦於怀抱，唯罔极而缠心，寒冰已结，寒条已折，旅雁鸣而哀哀，朔风鼓而烈烈，无一息而缓念，与四时而长切，蒹葭苍苍，白露为霜，凉气入衣，凄风动裳，心无迫而自切，情不触而独伤，灵蛇衔珠以酬志，慈乌反哺以报亲，在虫鸟其犹尔，况三才之令人。
【颂】后汉蔡邕祖德颂曰：昔文王始受命，武王定祸乱，至于成王，太平乃洽，祥瑞必降，夫岂后德隆渐，浸之所通也，是以易嘉积善有馀庆，诗称子孙其保之，非特王道然也，贤人君子，脩仁履德者，亦其有焉，昔我烈祖，暨于予考，世载孝友，重以明德，率礼莫违，是以灵祇降之休瑞，兔扰驯以昭其仁，木连理以象其义，斯乃祖祢之遗灵，盛德之所贶也，岂是童蒙孤稚所克任哉，穆穆我祖，世笃其仁，其德克明，惟懿惟醇，宣慈惠和，无竞伊人，岩岩我考，莅之以庄，增崇丕显，克构其堂，是用祚之，休徵惟光，厥徵伊何，於昭于今，园有甘棠，别榦同心，坟有扰兔，宅我柏林，神不可诬，伪不可加，析薪之业，畏不克荷，矧贪灵贶，以为己华，惟予小子，岂不是欲，于有先功，匪荣伊辱。
晋庾峻祖德颂曰：思文我祖，降兹岳灵，绵绵之迹，时惟初生，天难忱斯，骏命靡常，世祚中衰，官族消亡，念昔厎绩，惟乃旧章，烈祖勤止，其德允荒，汉后不辟，公族剥乱，难起萧墙，政由竖官，监彼天眚，我不干时，纵德遗宠，显志遁思，均乐公侯，逸豫无期，烈祖厎戒，营兹垣墉，曾孙笃之，永世攸同。
【赞】晋夏侯湛闵子骞赞曰：圣既拟天，贤亦希圣，蒸蒸子骞，立体忠正，干禄辞亲，事亲尽敬，勉心景迹，擢辞流咏。
梁元帝孝德传皇王篇赞曰：天子之孝，曰圣与仁，重瞳表德，参漏通神，皇矣高祖，连镳舜禹，天经地义，重规沓矩，道逾七十，声超三五。
又孝德传天性篇赞曰：生之育之，长之畜之，顾我复我，答施何时，欲报之德，不可方思，涓尘之孝，河海之慈，废书叹息，泣下涟洏。
【序】梁元帝孝德传序曰：夫天经地义，圣人不加，原始要终，莫逾孝道，能使甘泉自涌，邻火不焚，地出黄金，天降神女，感通之至，良有可称。
