<strong>储宫太子妃［附］公主</strong>
◇储宫
《周易》曰：黄离元吉，象曰：明两作离，大人以继明照于四方。
尚书［《太平御览》一百四十六作尚书大传，下同。］曰：惟四月，太子发上祭于毕，下至於盟津之上，乃告司马司徒司空。
又曰：太子发升于舟，中流，白鱼入于舟，王跪取出，俟以燎，群公咸曰：休哉。
《尚书大传》曰：天子太子年十八，曰孟侯，孟侯者，於四方诸侯来朝迎於郊者，问其所不知也。
尚书《洪范五行传》曰：心之大星，天皇也，其前星，太子也，后星，庶子也。
《礼记》曰：王太子王子群后之太子卿大夫元士之適子，凡入学以齿。
又曰：文王之为世子，朝於王季，日三，鸡初鸣而衣服，至於寝门外，问内竖之御者曰：今日安否何如，内竖曰安，文王乃喜，及日中又至，亦如之，及暮又至，亦如之，其有不安，则内竖以告文王，文王色忧，行不能正履，王季复膳，然后亦复初，食上必在视寒暖之节。
又曰：国君世子生，告于君，接以大牢，宰掌具。
又曰：行一物而三善皆得者，唯世子而已，其齿於学之谓，其一知父子之礼，其二知君臣之义，其三知长幼之节，故学之父子焉君臣焉长幼焉，一人元良，万国以贞，世子之谓也。
《左传》曰：九月丁卯，子同生，以太子之礼举之，接以太牢，士负之，士妻食之，公与文姜宗妇命之。
《白虎通》曰：天子之太子诸侯之世子皆就於外者，尊师重先王之道也，故曲礼曰：礼闻来学，不闻往教也。
《贾谊书》曰：文王使太公望傅太子发，嗜鲍鱼，公不与，曰：鲍鱼不登俎，岂有非礼而可养太子哉。
《春秋外传》曰：灵王二十二年，穀洛龙斗，将毁王宫，王欲壅之，太子晋谏曰：晋闻古之长民者，不隳山，不崇薮，不防川，不竭泽，灵王不从。
又曰：师旷见太子晋曰：吾闻太子之语，高於太山，原闻一言，太子曰：吾闻太师之来，喜而又惧，汝知人年长短吉凶也，师旷曰：君色赤，君声清，火色不寿，太子曰：然，却后三年，吾上宾于帝，汝慎无言，殃将及汝，太子时年十五，后三年而卒。
《史记》曰：厉王出奔彘，太子静匿召公之家，国人闻，乃围之，召公以其子以代太子，太子得脱，召公周公二相行政，号曰共和，十四年，厉王死，太子静长於召公家，二相乃共立之，是为宣王也。
又曰：上欲废太子，立赵王如意，大臣谏争，未得坚决，张良为画计曰：顾上不能致者，商山四人，今能无爱金玉，使太子卑辞厚礼，迎此四人，则一助也，於是四人至，侍太子入宴，年皆八十馀，眉鬓皓白，衣冠甚伟，上怪问之，四人各以名对，帝大惊曰：吾求公数岁，常避逃我，今何从吾儿游，四人去，上目送之，指示戚夫人曰：彼四人辅之，羽翼已成，难可动矣。
《汉书》曰：孝景王皇后，武帝母也，内太子宫，太子幸爱之，生三女一男，男方在身时，王夫人梦日入其怀，以告，太子曰：此贵徵也，未生而文帝崩，景帝即位，王夫人生男，是为武帝。
又曰：孝元皇帝，宣帝太子也，母曰许皇后，宣帝微时，生民间，年二岁，宣帝即位，八岁立为太子，壮大柔仁好儒。
又曰：孝成皇帝，元帝太子，母曰王皇后，元帝在太子宫，生甲观画堂，为世嫡皇孙，宣帝爱之，字曰太孙，常置左右，年三岁而宣帝崩，元帝即位，帝为太子，壮好经书，宽博谨慎，初居桂宫，上尝急召，太子出龙楼门，不敢绝驰道，西至真城门，得绝乃度，还入作室门，上迟之，问其故，以状对，上大悦，乃著令太子得绝驰道。
《东观汉记》曰：建武时，天下垦田不实，诏下州郡检其事，帝见陈留牍上有书曰：颍川弘农可问，河南南阳不可问，帝诘吏由趣，吏不服，抵言於长安街得之，帝怒，时明帝年十二，在幄后曰：吏受郡敕，当欲以垦田相方耳，帝曰：即如此，河南南阳不可问，对曰：河南帝城，多近臣，南阳帝乡，多近亲，田宅逾制，不可为准，帝令诘问，乃首服，如显宗言。
《魏略》曰：太祖不时立太子，太子自疑，是时高元吕者，善相人，乃呼问之，对曰：其贵不可言，因问寿几何，元吕曰：甚寿，至四十，当有小苦，过是无忧，后无几而立为太子。
《魏志》曰：明帝，文帝太子，生而爱之，常令在左右，数岁而有歧嶷之姿，武帝异之曰：我基於尔三世矣，每朝宴会同，与近臣并列帷幄，好学多识，特留意法理。
《吴志》曰：孙登，权长子也，立为太子，选置师傅，诠简秀士，以为宾友，诸葛恪为左辅，张休为右弼，顾谭为辅正，陈表为翼正，为四友於东宫，号为多士，登镇武昌，或时猎，当由径道，常避远良田，不践苗稼，至所憩止。又择空闲之地，不欲烦民。
王隐《晋书》曰：初，武帝未为世子，文帝问裴秀，人有相否，秀曰：中抚军立，发至地，手过于膝，人望既茂，天表如此，非人臣之相。
又曰：愍怀太子名遹，少聪惠，帝爱之，六七岁时，帝夜望火，太子牵上衣裾，使入闇中，上问其故，太子对曰：暮夜仓卒，宜备非常，不当亲近火光，令人照见。
《世说》曰：晋明帝数岁，在元帝处坐，时有人从长安来，帝谓曰：尔言长安日远，明帝曰：只闻人从长安来，不闻从日边来，日固宜远，帝大嗟赏，明日，群僚并集，帝更问，乃答云，日近，帝失色，乃谓曰：何以昨语异，答曰：出门见日，不见长安，众莫不嗟叹。
【诗】梁刘孝威重光诗曰：重光，储后宣制义也，赫赫重光，明明二圣，帝作储述，礼和乐正，中衢置樽，高堂悬镜，其酌不穷，其明逾盛，德音孔昭，民胥攸咏，明明二圣，赫赫重光，风神洒落，容止汪洋，瞻彼谈扇，载抑载扬，何斯天辩，如珪如璋，颜闵函席，游夏升堂，以卿以士，惟公惟王，思媚储后，顾哉乐康，芃芃黍苗，阴雨膏之，诜诜缨冕，储王道之，道之以礼，齐之以仁，理则探圣，言则穷神，训于四国，覃于万民。
又奉和简文帝太子诗曰：太子天下本，元良万国贞，周朝推上嗣，汉世惭重明，前星涵瑞采，洊雷扬远声，三善传乐正，百行纪司飞，九流遍已辩，七经咸所精，博闻强子政，高才凌长卿，礼尊逾屈己，德盛益卑情，仙气贻锺相，儒道推桓荣，延贤博望苑，视膳长安城，园绮随金辂，浮丘侍玉笙，智囊前殿笏，端士后垂缨，九仙良所重，四海更东倾，班输同举乘，甲观齐蓬行，［《初学记》十作瀛。］
【赋】魏卞兰赞述太子赋曰：超古人之遐迹，崇先圣之弘基，躭八素之秘奥，遵二仪於大猷，正往昔之常弊，定当世之旧仪，禀休和之上性，应五百之运期。著典宪之高论，作叙懽之丽诗，越文章之常检，扬不学之妙辞，蹈布衣之所难，阐善道而广之，道无深而不测，术无细而不敷，论古贤以叹息，睹懿德以欢娱，历精思於训籍，忽日移而忘劬，虽明略而无上，犹博纳以自扶，宾故老以劝俗，讽六经以荣儒，嘉通人之达节，笑俗士之守株，匿天盛之严厉，扬恺悌之和舒，惟凡百之咏德，感恩惠之有馀，信清风之休著，非臣下之敢虚，乃作颂曰：明明太子，既叡且聪，博B闻W强Q记，圣思无双，猗之左右，如虎如龙，八俊在侧，旁无谀凶，富不忘施，尊而益恭，研精书籍，留思异同，建计立议，廓然发蒙，天下延颈，歌颂德音，闻之於古，见之於今，深不可测，高不可寻，创法万载，垂此休风。
【箴】晋温峤侍臣箴曰：勿谓其微，覆篑成高，勿谓其细，巨由纤毫，故曰善不积，不足以成名，话言如丝，而万里来享，无以处极，而利在永贞，是以太子之在东宫，均士抗礼，以卑厥情，入学齐齿，言称先生，不以贤自臧，不以贵为荣，思有虞之蒸蒸，尊周文之翼翼，晨昏靡违，夙兴晏息，师傅是瞻，正人在侧，屏彼佞谀，纳此亮直，故傅敬德义，臣思尽忠，或稽古训导，惟道之不融，或造膝诡辞，惧咎之蕴崇，惴惴兢兢，思二雅之遗风，鉴乎九三，天禄永终，近臣司规，敢告常从。
周王褒皇太子箴曰：臣闻教化爰始，咏歌不足，政俗既移，风雅斯变，伏惟皇明御宇，功均造物，改文为质，斫雕成素，皇太子洊雷居震，明两作离，春夏干戈，秋冬羽籥，叔誉惭五称之对，师旷降四马之恩，窃以太史官箴，虞书所诫，永树芳烈，丞相所以垂文，深睹安危，太傅以之陈训，敢自斯义，献箴云尔，天生蒸民，司牧斯树，咸熙庶绩，式昭王度，惠民垂统，元良继体，丽止离晖，惟机天启，令问令望，闻诗闻礼，从曰抚军，守曰监国，秋坊通梦，春宫养德，桓荣献书，荀攸观则，元子为士，齿卿命秩，朝服寝门，回车作室，正阳君位，乔枝父道，臣子所崇，忠孝为宝，勿谓居尊，祸福无门，勿谓亲贤，王道无偏，无为虑始，无为事先，损之又损，而全之亦全，无往不复，无平不陂，美疹甘言，鲜不为累，则哲惟难，知人未易，居室为善，分阴无弃，亡保其存，危安其位，神听不惑，天妖斯忌，文昌著於前星，秬鬯由於守器，庶僚司箴，敢告阍寺。
隋戴逵皇太子箴曰：无谓父子无间，江充掘蛊，无谓兄弟无携，倡优起舞。
【诔】晋陆机愍怀太子诔曰：明明皇子，成命既骏，保乂皇家，载生淑胤，茂德克广，仁姿朗俊，当克无疆，光绍有晋，如何不吊，暴离咎艰，曾是遘愍，匪降自天，肇倾运祚，遂丧华年，呜呼哀哉，沉云既祛，日月增晖，灵宠可赠，冤魂难追，旧物东反，灵柩西归，伤我惠后，寂焉翳灭，衔哀骏奔，凶服就列，追慕徽尘，兴言断绝，敢诔遗风，庶存芳烈，其辞曰：巍巍皇基，弈弈紫微，有命既集，天禄永绥，笃生太子，纂德承茂，平绍大烈，时惟洪胄，奇颖发翘，清藻在秀，诞自幼蒙，逮事武皇，展矣太子，播此琼芳，允矣圣祖，无言不臧，婉娈乘舆，名裕德昌，龙集庚戌，日月改度，赫赫明明，我皇登祚，厥登伊何，皇统是荷，华绂重采，翠盖垂葩，鸾旗阿那，玉衡吐和，聿来在宫，体亮而诚，肃雍皇极，思媚紫庭，亦既涉学，遵师盛道，何年之妙，而察之早，谠言必复，乖义则考，惟天有命，太子膺之，惟皇有庆，太子承之，当究遐年，登兹胡耇，缉熙有晋，克构帝宇，如何晨牝，秽我朝听，仰索皇家，惟尘明圣，惴惴太子，终温且敬，衔辞即罪，掩泪祗命，显加放流，潜肆鸩毒，痛矣太子，乃离斯酷，谓天盖高，诉哀靡告，鞠躬引分，顾景摧剥，呜呼哀哉，凡民之丧，有戚有姻，太子之殁，傍无昵亲，跼蹐严宫，绝命禁闱，幽柩偏寄，孤魂曷归，呜呼太子，生冤殁悲，疋夫有怨，尚或殒霜，矧乃太子，万邦攸望，普天扼腕，率土怀伤，精感六沴，咎徵紫房，爰兹元辅，启我令图，王赫斯怒，天诛靡逋，攙抢叱扫，元凶服辜，仁诏引咎，哀策东徂，光复宠祚，绍建藐孤，於时晖服，粲焉毕陈，庭旅旧物，堂有故臣，孰云太子，不见其人，呜呼哀哉，既济洛川，灵旆左回，三军凄裂，都邑如隤，慨矣寤叹，念我愍怀。
【哀策】齐王融皇太子哀策文曰：绣幕启涂，铜池从殡，葆铎既行，枚綍且引，皇帝痛粢，盛之阙奉，哀匕鬯之有亡，悯含嗟乎崇正，顾掩欷於承光，式睠元良，永怀人宝，俾兹史策，载馀风道，其辞曰：居辰北极，在日重离，诞惟妙善，克自生知，资神为契，合圣如规，地维缺位，月纪褰期，哀缠晦朔，燧改岁时，〈米亶〉粥不溢，姜桂无滋，俯终心礼，昌我帝基，思皇下武，缵戎上德，将叶人神，永贻家国，用稽嗣典，实弘储则，庸器改物，徽号崇名，往辞绿盖，来驭朱缨，旂旗旖旎，鸾纛声明，守器宣华，访安永福，上漏骖轩，初晨戒服，庆色伊满，夤仪载肃，至诚莫感，遐福空辞，氛程月志，祲动年司，素妭犯列，青云失滋，中楹轸梦，当户陈诗，楚药毁方，秦医反辙，高议虚演，奇文徒说，远宾上灵，长违昭世，痛结宸慈，哀震华棣，呜呼哀哉，轩惟高寂，庭帐深阴，鹤关昼掩，凫灯夜沉，仍袭未改，容馔如临，暧徽仪而可慕，摽嗣子之纯心，呜呼哀哉，韦弁告期，麻衣请日，辩域展图，杨龟献吉，文物充阶，具僚在位，总葭挽之哀凄，视风烟之骚瑟，呜呼哀哉，饰麾辂而南指，转旌羽而北徂，车结轸於雕毂，马缓节於金苏，寄灵心於万象，增恋恋於国都，呜呼哀哉，光徙靡而欲沉，山荒凉而遂晚，城阙缅而何期，平原忽而超远，情有望而弗追，顾如疑於将反，呜呼哀哉。
梁王筠昭明太子哀策文曰：蜃辂峨峨，龙骖跼步，羽翿前驱，云旗北傃，皇帝哀继明之寝曜，痛嗣德之徂芳，御武帐而凄恸，临甲观而增伤，式稽令典，载扬鸿烈，诏撰德於旌旂，求傅徽於舞缀，其辞曰：式载明两，实惟少阳，仪天比峻，俪景腾光，睿哲膺期，旦暮斯在，识洞机深，量苞瀛海，立德不器，至功弗宰，宽绰居心，温恭成性，脩襟孝友，率由严敬，咸有种德，惠和齐圣，括囊流略，包举艺文，遍该缃素，殚极丘坟，腾褰充积，儒墨区分，瞻河阐训，望鲁杨芬，云物告徵，祲沴褰象，星霾恒曜，山颓朽壤，威仪上宾，德音长往，具僚无荫，谘丞安仰，呜呼哀哉，首夏司开，麦秋纪节，容卫徒警，菁华萎绝，书幌空张，谈筵罢设，虚馈饛饛，孤灯翳翳，呜呼哀哉，简辰请日，筮合龟贞，幽埏夙启，玄宫献成，武校齐列，文物增明，昔游漳水，宾从无声，今归郊郭，徒御相惊，呜呼哀哉，背绛阙以远徂，轥青门而徐转，顾驰道而讵前，望国都而不践，凌脩坂之威夷，溯平原之悠缅，骥蹀足以酸嘶，挽凄锵而流泫，呜呼哀哉，混哀音於萧籁，变愁容於天日，虽夏木之森阴，反寒林之萧瑟，既将反而复疑，如有求而遂失，谓天地其无心，遽永潜於容质，呜呼哀哉。
【诏】梁武帝立皇太子诏曰：非至公无以王天下，非博爱无以临四海，所以尧禅舜让，惟德是与，文王舍伯邑考而立武王，格于上下，光被四表，今岱宗牢落，天步艰难，淳风犹郁，黎民未乂，自非克明克哲，允文允武，岂能荷神器之重，嗣龙图之尊，晋安王纲，德行内敏，威惠外宣，群后归美，率土宅心，可立纲为皇太子，庶百年胜残，方流馀庆，毕世后仁，永固洪业。
梁沈约立太子诏曰：朕属当期运，系迹前王，思所以长世流祚，垂之万叶，百辟咸以元良之寄，有国莫先，自昔哲后，降及近代，莫不立储树〈女顷〉，［《初学记》十作嫡。］守器承祧，乃旁挹群议，远惟七百，建兹蒙稚，仰副宗祊，承华肇开，崇基克永，无疆之庆，非独在余，思霑渥泽，被之遐迩，可赐天下为父后者爵一级，王侯以下，量锡币帛。
后魏温子昇魏庄帝生皇太子赦诏曰：有国三善，事属元良，本枝百世，义锺继体，朕应天纂命，握图受箓，景祚唯新，十年以永，今月吉辰，皇子诞育，彩云映日，神光照殿，方开博望，将起龙楼，远近同欢，人神共悦，便可大赦天下。
【教】魏文帝答卞兰教曰：赋者言事类之所附也，颂者美盛德之形容，故作者不虚其辞，受者必当其实，兰此岂吾实哉，昔吾丘寿王，一陈宝鼎，何武等徒以歌颂，犹受金帛之赐，兰事虽不谅，义足寿也，今赐牛一头。
【表】吴张俨请立太子师傅表曰：昔贾谊为汉文帝陈周成王为太子，以周公为傅，召公为太保，吕望为太师。又立三少，皆上大夫，使与太子居处，左右前后，皆正人也，明礼义以导习之，故能光熙文武，兴隆周室，伏惟陛下，命世应期，顺乾作主，皇太子以天然之姿，为国上嗣，朝廷以四海未定，国家多事，师傅之官，阙而未备，臣愚以为高祖初基，天下造创，引张良叔孙通，出为师保，入与朝政，宜博采周汉，依旧仪，用将相名官，辅弼太子，於是以熙赞洪业，增晖日月，实为光大也。
魏卞兰赞述太子表曰：伏惟太子，研精典籍，留思篇章，览照幽微，才不世出，禀聪叡之绝性，体明达之殊风，慈孝发於自然，仁恕洽於无外，是以武夫怀息，文士归德，窃见所作典论，及诸赋颂，逸句烂然，沈思泉涌，华藻云浮，听之忘味，正使圣人复存，犹称善不暇，所不能间也，昔舜以蒸蒸显其德，周旦不骄成其名，岂因南面之尊以发假，称鼎足之盛以取誉哉，夫至尊至贵，能令人畏，不能令人誉，故桀不能变龙逢之心，纣不能易三仁之意，怀近服远，非德无施，今太子博纳多容，海渟岳峙，学无常师，唯德所在，思无所思，唯德所亲，观士察人，毫毛无失，望色则知其情，览始则达其终，遏伪辩於未言，绝谗巧於未形，其所以包罗殊类，鉴观成败，德生於性，明出自然，太子所行，晏然休著，皆群下所常吟咏，诚不复须臣赞扬懿美，褒称盛行，然后令夜光之璧，显於金匮，隋侯之珠，彰於韫椟者也，今相锺繇，大理王朗，海内英儒，国家柱臣，博物多识，通洽君子，年耆德茂，所更多矣，若游海者难与论水，睹前世者不可为言，然咸归太子巍巍之美，叙述清风，言之有味，听者欣欣，忘日之夕，流景燿於无穷，布芳阴於四远，譬若麟龙发足，群兽追踪，鸾凤举翼，众鸟随风，小臣区区，嘉乐无已，窃怡绵绵之属，忘愚戆之言，谨触冒上赋一篇，以摅狂狷之思。
宋谢庄庆皇太子元服上至尊表曰：伏惟皇太子殿下，明两承乾，元良作贰，抗法迂身，英华自远，乐以脩中，礼以治外，三善克懋，德成教尊，今日昭辰，显加元服，对灵祇之望，俦上庠之欢，率天罄世，莫不载跃。
又皇太子元服上皇太后表曰：离景承宸，枢光陪极，毓问东华，飞英上序，乐正歌风，司成颂德，清明神镜，温文在躬，练日简辰，显备元服，懋三王之教，爥少阳之重。
梁简文帝谢为皇太子表曰：伏见诏书，以臣为皇太子，有命自天，实惊物听，鸿名盛典，爰萃庸薄，势举千钧，方兹未重，高抟九万，比此非遥，臣本凡蔽，宾实无取，特以毓庆云霄，凭晖璿极，鸣玉内侍，指麾外蕃，犹惧不任，尚疑废职，况复监抚守从，道著前经，恭敬温文，义彰昔记，震维礼绝，离景事尊，养德北宫，赞业东序，魏平非拟，汉庄靡继，臣牧拙樊汉，始获言归，遂以下才，属当上嗣，事异定陶之举，有类胶东之册，将何以著三善之德，延四皓之游，屈叔誉之辞，卞［卞上明本空一字，有脱文。］兰之颂。
又拜皇太子临轩竟谢表曰：臣闻团晖丽天，洊雷居震，必资令德，寔建贤明，臣本空薄，器业无取，已惭好儒之志，且乏丰下之姿，叨逢慈奖，事出希世，方将问安寝门，视膳天幄，察陈奏之，［之下明本空一字，有脱文。］示严警之书，出龙楼而祗召，息车驰道，侍銮舆而巡幸，说经孔庭，足践阊阖，风云之势斯近，飞陵倒景，神仙之举超然，何以允副元良，和兹守器，逢师旷之褒，值史丹之述。
又上昭明太子集别传等表曰：若夫正少阳之位，主承祧之则，口实为美，唯称启诵，自兹厥后，罕或闻焉，昭明太子，禀仁圣之姿，纵生知之量，孝敬兼极，温恭在躬，明月西流，幼有文章之敏，羽籥东序，长备元良之德，非假二疏，宁劳四皓，虎贲恧其经学，智囊惭其调护，岂止博望延宾，寿春能赋，问疑枣据，书戒凭陵而已哉，玉折何追，星颓靡续，地尊虢嗣，外阳之术无徵，位比周储，缑山之驾不反，臣以不肖，妄作明离，出入铜龙，瞻仰故实，思所以揄扬盛轨，宣记德音，谨撰昭明太子别传文集，请备之延阁，藏诸广内，未彰茂实，式表洪徽。
梁任昉为皇太子求一日一入朝表曰：臣闻内竖告安，姬昌怡色，鸣鸡戒旦，周发冠履，或以凉燠之候，晨昏异宜，膳羞之和，鼎饪殊节，一辰三朝，称情犹简，终日承颜，在理斯惬，且长寿之对，抚循无已，驰道未穷，顾怀不辍，岂直下动天至，固亦上结慈衷，自顷半旬乃朝，遂为通制，事逾信次，义乖晨省，一日万机，不敢三尘御省，每旦改宿，特乞一至寝门。
梁沈约为皇太子谢初表曰：臣实蒙稚，温文以阙，不闲三善之训，未习四学之议，唯问安内竖，因心自发，而亲膳寝门，未任再至，乃降皇慈，夙膺盛典，贰体宸极，守器宗祧，顾循幼志，如临冰壑。
梁萧子范求撰昭明太子集表曰：臣闻姬旦云亡，播礼乐於百代，宣尼既殁，传雅颂於千祀，夏启之风，载传乐野，周晋之迹，止在洛滨，入侍四公，西京见美，长寿一察，东汉流名，魏击之悟箧衣，事关战国，孙登之爱田苗，义属偏霸，各称小善，靡擅雕虫，子桓虽诗赋可嘉，规范顿阙，贻讥良史，取诮前载，备而为论，佥奥允归，自少阳潜位，震方灭采，神仪长往，铜龙毁构，音颜缅邈，舟壑迁移，若乃缘情体物，繁弦缛锦，纵横艳思，笼盖辞林，积练累素，盈车满笈，金石有销，斯文方远，既异陈王之躬撰。又非当阳之自集，臣蝉翼轻身，未从尘露，而班输严驾，永辍騑骖，恋主怀兹，伏深涕慕，冒乞铨次遗藻，勒成卷轴。
梁陆倕为豫章王庆太子出宫表曰：臣闻周固本枝，寔资明两，汉启盘石，必系元良，所以阐弘祚鼎，光崇守器，伏惟皇太子，道契生知，照均天纵，不藉审谕之功，无待温文之辅，而冬书秋记，夙表睿资，春诵夏弦，幼彰神度，虽复直门守令，长寿察微，魏赞多容，汉称宽博，不足以连辉茂则，疋景令图，甲观惟新，桂宫告始，朱班徙次，翠盖移阴，华裔式瞻，人祇蹈舞。
周王褒为百僚请立皇太子表曰：臣闻洊雷居震，春方应守器之礼，明两作离，少阳纂重晖之业，是以三善昭德，载祀之祚克隆，一人元良，贞国之基永固，至於轩辕得姓，高阳才子，上嗣伫贤，前星虚位，鲁国公臣赟，亲居元子，属当储贰，具僚仰则，列辟式瞻，臣等参议，请立为皇太子，事隆监抚，教资审谕，问安寝门，视膳天幄。
周庾信庆传位於皇太子表曰：昔者降居若水，登庸有优劣之殊，来朝栎阳，继体有君臣之异，不得与夫天之两日，一日之再中，并曜联辉，重明之双照，同年而语矣，欲令百工相和，先闻揖让之风，天下无为，早识吾君之子，皇帝藐然姑射，正当乘云驭龙，问道崆峒，岂复先秋木落。
◇太子妃
《汉书》曰：汉景薄皇后，孝文薄太后家女也，景帝为太子时，太后为太子取以为妃。
又曰：武帝陈皇后，长公主嫖女也，初武帝得立为太子，公主有力焉，故欲以女纳太子。
又曰：武［《太平御览》一百四十九作孝。］成许皇后，平恩侯嘉女也，元帝选配太子，上令中常侍黄门亲近者侍送，还白帝，称太子欣悦，元帝喜，谓左右曰：酌酒贺我，左右皆称万岁。
《汉武故事》曰：初，武帝为太子时，长公主欲以女配帝，时帝尚小，长公主指女问帝曰：得阿娇好不，帝曰：若得阿娇，以金屋贮之，主大喜，乃以配帝，是曰陈皇后，阿娇，后字也。
王隐《晋书》曰：武帝欲为太子取妃，久而不决，上欲娶卫瓘女，杨后欲娶贾充女，上曰：卫公女有五可，贾公女有五不可，卫家种贤而多子，端正而长白，贾家种妒而少子，丑而短黑，杨后既纳宝物，固欲娶贾氏，因乃纳之。
又曰：愍怀太子妃，王衍女也，刘曜等入洛，尽将诸后妃去，妃独拔刀向贼曰：我司徒公女，皇太子妃，死则已，终不为贼妇，贼害之。
晋孝武起居注曰：上临轩，设悬而不乐，遣兼司空谢琰，纳太子妃王氏，赐文武布绢，百官诣上东门上礼。
甲辰仪曰：皇太子妃公主夫人，逢持节使者高车使者，住车相揖。
《东宫旧事》曰：皇太子妃，给织成衮带，白玉佩，四望车，羽葆，前后部鼓吹各一部。
又曰：太子纳妃，有七采杯文绮被，长命杯，文绮袴。
【哀策】宋谢庄皇太子妃哀策文曰：楹凝桂酒，庭肃龙辒，风吹国路，云起郊门，皇帝伤总繸之掩采，悼副袆之灭华，行光既晏，长河又斜，顾而言曰：璇瑶有毁，郁烈无湮，翦素裁简，授之史臣，其辞曰：霍岫〈虚号〉天，灊流凝汉，祥发桐珪，庆昭金筭，毓景帝出，飞芳戚闬，秘仪施谷，升音集灌，月晷几望，娣袂维良，释帏春宫，承篚少阳，五叶衍藻，四训抽光，葳蕤蕙振，婉娈琼相，清徽就远，祲沴方搏，临华罢翠，当晔收兰，複殿生响，长庑结寒，节移虚馈，气变容衣，中庭草薆，阶上萤飞，伤荣里第，痛溢朝闱，霜侵烛昧，风密帷凄，惊葭夕转，龙骖夜嘶，筵既诀兮奠既撤，背青阙兮去神闺，旌掩郁而还泛，盖逶迟而顾低。素紼〈佥殳〉维，华軿解驭，山〈土遂〉恒阴，松阿不曙，离天渥兮就销沉，委白日兮即冥暮，菊有秀兮蘅有芬，德方远兮声弥树。
齐王俭皇太子妃哀策文曰：肇惟初识，芳猷夙就，翩翻礼园，徘徊乐囿，视秋齐明，方春等茂，伊宋之季，天衢荐阻，咨我储贰，缔缉江浒，卫女事齐，樊姬赞楚，美著嫔嗣，徽音踵武，数盈则反，否极斯昌，肃膺灵命，经纬三光，往仪衡馆，来式椒堂，紃组咸事，象服有章，八演仰则，六幽望景，悠悠草昧，如何不永，方中委曜，先秋落颖，世有遗尘，庭无馀影，呜呼哀哉，遵三兆之嘉日，迨九筮之灵期，澄金波而映銮旆，命飞廉而拂琼辎，扬清笳於汉表，动嘶挽於云基。
◇公主
公羊传曰：天子嫁女于诸侯，必使诸侯同姓者主之。
《史记》曰：李斯长男由，为三川守，诸男皆尚秦公主，女悉嫁诸公子，由告归咸阳，斯置酒于家，百官长皆前为寿，门庭车骑以千数。
《汉书》曰：周勃下廷尉，吏侵辱之，勃以千金与狱吏，乃书牍背示之曰：以公主为证，公主，孝文女也，勃子胜尚之，故狱吏教引为证。
又曰：宣平侯张敖，尚惠帝姊鲁元公主，有女，惠帝既立，吕太后欲为重亲，以公主女配帝。
又曰：孝武卫皇后，字子夫，为平阳主讴者，武帝即位数年，无子，过平阳主，既饮，讴者进，帝独说子夫，帝起更衣，子夫侍尚衣轩中，得幸，还坐甚忻，赐平阳主金千斤，子夫上车，主拊其背曰：行矣，强饭勉之，即贵，原无相忘也。
又曰：乌孙以马千疋娉汉女，元封中，遣江都王建女细君为公主，以妻焉，赐乘舆服御物，为备官属，侍御数百人，赠送甚盛，乌孙昆莫以为右夫人，公主至其国，自治宫室，岁时再过，昆莫年老，言语不通，公主悲愁，自为作歌，天子闻而怜之。
范晔《后汉书》曰：制，皇女皆封县公主，仪服同列侯，其尊崇者，加号长公主，仪服同蕃王，诸王皆封乡亭侯，公主仪服同乡亭侯。
又曰：光武姊湖阳公主，新寡，帝与共论朝臣，微观其意，公主曰：宋公威容德器，群臣莫及，帝曰：方且图之，后宋弘被引见，帝令公主坐屏风后，因谓弘曰：喭言贵易交，富易妻，人情乎，弘曰：臣闻贫贱之知不可忘，糟糠之妻不下堂，帝顾谓主曰：事不谐矣。
又曰：董宣为洛阳令，湖阳公主苍头，白日杀人，因匿主家，吏不能得，及主出行，而以奴骖乘，宣於夏门亭候之，乃驻车叩马，以刀画地大言数主之失，叱奴下车，因格煞之，主即还宫诉帝，帝大怒，召宣，欲箠煞，宣叩头曰：原乞一言而死，帝曰：欲何言，宣曰：陛下圣德中兴，而纵奴煞良民，将何以治天下乎，臣不须箠，请得自杀，即以头击楹，流血被面，帝令小黄门持之，使宣叩头谢主，宣不从，帝强使顿之，宣两手据地，终不肯俯，主曰：文叔为白衣时，藏亡匿死，吏不敢至门，今为天子，威不能行一令乎，帝大笑曰：天子不与白衣同。
又曰：窦融长子穆，尚内黄公主，子勋，尚东海王强女比［后汉书五十三窦融传作泚，王氏集解云，当作沘。］阳公主。又子固，亦尚世祖女沮阳公主，窦氏一公两侯三公主，亲戚功臣中莫与为比。
又曰：馆陶公主为子求郎，明帝不许，而赐钱千万，谓群臣曰：郎官上应列宿，出宰百里，苟非其人，则民受其殃，是以难之矣。
魏末传曰：何晏妇金乡公主，即晏同母妹，公主贤明，谓其母沛王太妃曰：晏为恶日甚，将不保身，母笑曰：汝得无妒晏耶，俄而晏死，有一男，年五六岁，宣王遣人录之，晏妇藏其子王宫中，向使者搏颊，乞所活之，使者具以白宣王，宣王亦闻晏妇有先见之言，心常嘉之，且为沛王故，特原不煞。
《晋中兴书》曰：临海公主，惠帝弟四女，羊皇后所生，初封清河公主，未出適，值永嘉乱，□［《太平御览》一百五十二作传。］卖长城民钱温，温以送女，女遇主甚酷，主自告吴兴太守周礼［按晋书三十一贾后传，此事在建兴中，据晋书五十八周札传，札时正为吴兴内史，礼当是札字之讹。］以闻，於是杀温及女，適谯国曹统。
臧荣绪《晋书》曰：贾后二女，宣华女彦，封宣华弘农郡公主，女彦年八岁，聪明歧嶷，便能书学，讽诵诗论，病困，贾后欲议封女以长公主，彦语后曰：我尚小，未及成人，礼不用公主，及薨，谥哀献皇女，以长公主礼葬送。
《列仙传》曰：朱仲，会稽贩珠人也，高后时，献三寸珠，鲁元公主私以七百金，从仲求珠，仲献珠四寸，［事具宝部。］
【碑】魏温子昇常山公主碑曰：启泰微之层构，辟阊阖之重扉，据天下以为家，苞率土而光宅，然则昆山西跱，爰有夜光，汉水东流，是生明月，公主禀灵宸极，资和天地，芬芳有性，温润成质，自然秘远，若上元之隔绛河，直置清高，类姮娥之依桂树，令淑之至，比光明於宵烛，幽间之盛，匹秾华於桃李，讬体宫闱，而执心捴顺，婉然左辟，率礼如宾，举华烛以宵征，动鸣佩而晨去，致肃雍於车乘，成好合於琴瑟，立行洁於清冰，抗志高於黄鹄，停轮表信，阖门示礼，终能成其子姓，贻厥孙谋，而锺漏相催，日夜不息，川有急流，风无静树，奄辞身世，从宓妃於伊洛，遽捐馆舍，追帝子於潇湘，铭曰：龙辔莫援，日车遂往，奄离形神，忽归丘壤，祖歌薤露，出奏巫山，永厝中野，终掩穷泉，萧瑟神道，荒凉墓田，松槚徒列，琬琰空传。
【墓志】宋谢庄豫章长公主墓志铭曰：禀中枢之照，体星轩之华，肃恭在国，掖庭钦其风，恪勤衡馆，庶族仰其德，神叶灵条，爰自帝尧，文信启鲁，肇京于楚，宵烛载照，娥英是从，婉娩絺绤，优柔肃雍，蘅蕙有宝，金碧不居，泉庭一夜，里馆长芜。
齐王融永嘉长公主墓志铭曰：作仪阿媛，取俪汉妃，相金漏质，秾李惭晖，肃穆妇容，静恭女德，顾史求箴，披图问则，庆善郁夷，与仁冥默，宵燧亡明，晓挽已声，松门严阔，泉帐寒清，悠哉白日，郁彼佳城。
齐谢朓临海公主墓志铭曰：长发有祥，瑶台乃构，玄鸟归飞，北音斯奏，聿来徐土，祯符爰授，帝体灵柯，秾华以秀，饰馆东鲁，言归景族，有教公宫，无系车服，既肃簪珥，亦崇汤沐，率礼衡门，降情云屋，彼月斯望，在钓维缗，瞻须配景，望烛齐神，霾华昆岫，灭采上春，慈缠云陛，悲动外姻，郁彼崇芒，睠然城辇，辎翟按辔，龙旒徐转。
又新安长公主墓志铭曰：氛氲长发，时惟睿文，诞兹明淑，玉振兰芬，誉宣女师，德侔高行，肃穆嫔风，优游阃正，抚事成箴，临图作镜，如何冥默，方春委盛。
【诔】魏陈王曹植平原懿公主诔曰：俯振地纪，仰错天文，悲风激兴，霜飚雪雰，凋兰犮蕙，良幹以泯，於惟懿主，瑛瑶其质，协策应期，含英秀出，岐嶷之姿，寔朗贵，［《初学记》十作寔朗寔一，此有脱讹。］生在十旬，察人识物，仪同圣表，声协音律，骧眉识往，俯瞳知来，求颜必笑，和音则孩，阿保接手，侍御充傍，常在襁抱，不停笫床，专爱一宫，取玩圣皇，何图奄忽，罹天之殃，魂神迁移，精爽翾翔，号之不应，听之莫聆，帝用于嗟，呜呼［《初学记》十作咽。］失声，呜呼哀哉，怜尔早殁，不逮阴光，改封大郡，惟帝旧疆，建土开家，邑移蕃王，绲珮惟鲜，朱绂斯煌，国号既崇，哀尔孤独，配尔名子，华宗贵族，爵以列侯，银艾优渥，成礼于宫，灵轜交毂，生虽异室，殁同山岳，爰构玄宫，玉石交连。朱房晧壁，暠曜电鲜，饰终备卫，法生象存，长埏缮脩，神闺掩扉，二柩并降，双魂孰依，人谁不殁，怜尔尚微，阿保激摧，圣上伤悲，城阙之诗，以日喻岁，况我爱子，神光长灭，扃关一阖，曷其复晢。
晋潘岳南阳长公主诔曰：昔唐女嫔妫，书叙釐降之美，周姬適齐，诗咏肃雍之歌，汉之新野，以节义垂号千载，伊晋之献主，以聪明叡智，考终定谥，兹可谓母仪纯备，迈踪古烈者已，惜乎不永，背世湮沉，爰讬素旂，式章徽音，主之诞育，既慕洪胄，德之休明，亦固天授，思心婉娈，淑质纯茂，母仪不忒，内则靡疚，肇自弱笄，有馥其芬，言告言归，作合于荀，在贵思降，处逸能勤，上虔诸姑，傍接支嫔，内谐闺阈，外和族姻，终温且惠，淑慎其身，积善馀庆，启兹名胤，厉以惠肃，诲以柔顺，主实体化，不言而信，二子遵式，匪严而峻，於穆献后，奕代熙盛，重作大司，黎牧火正，国之仁姑，家之慈母，天道辅贤，宜享遐寿，如何短命，曾不华首，寝疾弗兴，繁荣摧朽，呜呼哀哉，容车戒路，祖奠在庭，騑骖踌躇，服马悲鸣，皇舆亲临，望旗失声，列辟咸起，洒泪霑缨，呜呼哀哉，既次墓门，降柩升輴，灵衣从风，素幕生尘，明燎守夜，竦紼俟晨，噭々遗嗣，豭豭孤臣，号无废音，涕不辍中。又皇女诔曰：厥初在鞠，玉质华繁，玄发儵曜，蛾眉连娟，清颅横流，明眸朗鲜，迎时夙智，望岁能言，亦既免怀，提携紫庭，聪惠机警，授色应声，亹亹其进，好曰之经，辞合容止，闲于幼龄，猗猗春兰，柔条含芳，落英彫矣，从风飘飏，妙妙弱媛，窈窕淑良，孰是人斯，而离斯殃，灵殡既祖，次此暴庐，披览遗物，徘徊旧居，手泽未改，领腻如初，孤魂遐逝，存亡永殊，呜呼哀哉。
晋左九嫔万年公主诔曰：昔满［疑当作蒲。］衣早智，周晋夙成，咸以岐嶷，名存典经，猗欤公主，在幼克哲，方德比齿，有邈先烈，何德之盛，而年或阙，何华之繁，而实不结，雨坠风逝，形影长灭，赫赫京室，河洛所经，阴精发曜，降兹淑灵，笃生公主，诞膺休祯，秀生紫微，日晖月明，既睇艳姿，徽音孔昭，盼蒨其媚，婉曼其娇，宠玩轩陛，如琼如瑶，虽则弱齿，双德兼苞，五福所集，闻之先民，积善锺庆，祜德辅仁，宜终淑美，光晖日新，云何降戾，景命不振，晔晔荣曜，英蕤始芳，何辜于天，猥遇降霜，豭豭稚魂，飘飖遐翔，於戏何辜，痛兹不福，生而何晚，殁而何速，酷矣皇灵，谬哉司禄，呜呼哀哉，日月载驰，白露凝结，自主薨徂，奄离时节，吉凶乖邈，存亡异制，将迁幽都，潜神永翳，呜呼公主，魂岂是绥，岌岌灵轜，骏驷騑騑，挽僮齐唱，悲音激摧，士女歔欷，高风增哀，一日不见，采萧作歌，况我公主，形灭体讹，精灵迁逝，幽此中阿，言思言念，涕泪滂沱，呜呼哀哉。
【表】宋江斅当尚世祖女表让婚［据宋书四十一，孝武王皇后传，乃刘骏使人为斅作。］曰：伏承诏旨，当以临海公主降嫔，荣出望表，恩加典外，顾审輶蔽，跪处忧遑，臣寒门悴族，人凡质陋，闾阎有对，本隔天姻，年近将冠，皆已有室，荆钗布裙，足得成礼，自晋氏以来，配尚王姬者，虽累经美胄，亟有名才，至如王敦慑气，桓温敛迹，王偃无仲都之质，而祼雪於北阶，何瑀阙龙工之姿，而见投於深井，谢庄殆自同於矇瞍，殷仲几不免於强锄，制勒甚於仆隶，防闲过於婢妾，行来出入，人理之常，当待宾客，朋从之义，而令扫辙息驾，无窥门之期，废筵抽席，绝接对之理，非惟交友离异，仍乃兄弟疏阔，姆妳争媚，相劝以急，尼媪竞说，相谄以严，其间又有应答问讯，止［宋书作卜。］巫师母，乃至残馀饮食，诘辨与谁，衣被故弊，必责显［宋书作头。］领，或进不获前，或入不听出，不入则嫌於欲疏，求出则疑於有别意，召必以三更为期，遣必以日出为限，夕不见晚魄，朝不识曙星，至於夜步月而弄琴，昼拱袂而被［宋书作披。］卷，一生之内，与此乖矣。又声影表闻，则少婢奔迸，裾袂向席，而丑老藂来，左右整刷，以疑宠见嫌，宾客未冠，以小［宋书作少］，容致斥，如臣门介，［宋书作分。］代荷殊荣，足定家声，便预提拂，青宫美官，或由才升，一切婚戚，咸成恩侵，是以仰冒非宜，披露丹款，非唯上陈一己，规全身原，寔乃广申诸门，受患之切，若恩诏难降，扱请不申，便当刑肤翦发，投山窜海。
