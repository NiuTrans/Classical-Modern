<strong>将帅战伐</strong>
◇将帅
《春秋元命苞》曰：上天一星为郎将。
《六韬》曰：将冬不服裘，夏不操扇，天雨不张盖，出隘塞，犯泥涂，将必下步，士卒皆定，将乃就舍，炊者皆饱，将乃敢食。
《左传》曰：晋侯之弟杨干，乱行於曲梁，魏绛戮其仆，《周官》曰：凡制军，万有二千五百人为军，王六军，大国三军，次国二军，小国一军。
《史记》曰：魏文侯问，吴起何如人，李克曰：其用兵，司马穰苴弗能过也，於是魏文侯以为将，击秦，拔五城。
又曰：齐景公召穰苴，与语兵事，大说之，以为将军，穰苴曰：原得君之宠臣，国中所尊，以临军，乃可，於是景公使庄贾往，穰苴与约会，日中於军门，穰苴先驰至军，立表下漏，待贾，暮时，庄贾乃至，召军正问曰：军法期而后者云何，曰：当斩，斩庄贾，以徇三军，三军之士皆震。
又曰：吴起之为将，与士卒最下者同衣食，卧不设席，行不骑乘，亲羸粮与士卒分劳。
又曰：文帝六年，匈奴大入边，乃以宗正刘礼为将军，军灞上，祝兹侯徐厉，军棘门，以河内守周亚夫为将军，军细柳，帝自劳军，至灞上及棘门军，直驰入，将军下骑送迎，已而之细柳军，士吏被甲，彀弓持满，先驱至，不得入，驱曰：天子且至，军门都尉曰：军中但闻将军令，不闻天子诏，於是上使诏军将，亚夫乃传言开壁，壁开，士吏曰：军中不得驱驰，於是天子乃按辔徐行，将军亚夫，将兵揖曰：介胄之士不拜，请以军礼见，天子为动色改容，使人称皇帝敬劳将军，成礼而去，既出军门，文帝曰：此真将军矣，曩者灞上棘门军，儿戏尔，其将固可袭而虏也，至亚夫，可得而犯耶，称善久之。
孙子曰：凡用兵之法，将受令於君，涂有所不由，军有所不击，城有所不攻，地有所不争，君命有所不受，故将通於九变之利者，知用兵矣。
《韩子》曰：吴起为魏将，而攻中山，军人有病疽者，吴起自吮其脓，伤者母立而泣，人曰：将军於若子如是，何为泣乎，对曰：吴子吮其父之伤，而杀之泾水之上，今安知不杀是子乎。
黄石公三略曰：良将之军也，恕己治人，推惠施恩，士力日新，战如风发，攻如河决。
军谶曰：军无财，士不来，军无赏，士不往，故良饵之下有悬鱼，重赏之下有勇夫。
《淮南子》曰：凡国有难，君自宫召将，诏之曰：社稷之命将［《太平御览》二百七十四将上有在字，此脱。］军身，今国有难，原子将而应之，主亲操钺授将军曰：此上至天者，将军制之，辞而行，乃爪鬋，设明衣，凿凶门而出，乘将军，［御览军下有车字。］建鼓旗，载斧钺，临敌攻战而领，［御览作不顾二字。］必死无有二心。
《列女传》曰：楚子反攻秦军，绝粮，使人请於王，因问其母，母问使者曰：士卒无恙乎，使者曰：士卒分菽粒而食之。又问将军无恙乎，对曰：将军朝夕刍豢黍粱，子反破秦军而归，母闭门不内，使数之曰：子不闻越王句践之伐吴耶，客有献醇酒一器者，王使人注上流，使士卒饮下流，味不加喙而卒战自五也，异日又有献一囊粮者，王又使以赐军士，分而食之，甘不逾嗌而战自十也，今士卒分菽粒而食之，子独朝夕刍豢何也。
《汉书》曰：韩信亡，萧何追还，汉王曰：以为大将，何曰：王素慢无礼，今拜大将，如召小儿，此乃信所以去也，王必欲拜之，宜择日斋戒，设坛场，具礼乃可，王许之，诸将皆喜，人人各自以为得大将，至拜，乃韩信也，一军皆惊。
又曰：冯唐对文帝曰：天下之将，独有廉颇李牧耳，上曰：嗟乎，吾独不得廉颇李牧为将，唐对曰：臣闻上古王者遣将也，跪而推毂曰：闑以内，寡人制之，闑以外，将军制之，军功爵赏，皆决於外。
又曰：霍去病为骠骑将军，为人少言有气，上尝欲教之孙吴兵法，对曰：顾方略何如尔，不至学古兵法，上为治第，令视之，对曰：匈奴不灭，无以家为。
又曰：西羌反，时赵充国年七十馀，上老之，使问谁可将者，充国对曰：无逾於老臣者矣，上遣焉。
《东观汉记》曰：吴汉当出师，朝受诏，夕即引道，初无办严之日，故能常任职，以功名终。
又曰：赤眉入长安，邓禹乘胜独克，而师行有纪，皆望风相携以迎降者，以千数，众号百万。
又曰：武威将军刘尚，击武陵五溪蛮夷，深入军没，马援因复请行，时年六十二，帝愍其老，未许之，援自请曰：臣尚能被甲，帝令试之，援据鞍顾眄，以示可用，帝笑曰：矍铄哉是翁也，遂遣援。
又曰：祭遵为将军，取士皆用儒术，对酒设乐，必雅歌投壶，在军旅，不忘俎豆，［事具巧艺部投壶篇。］
《魏志》曰：曹仁，字子孝，少时不脩行检，及长为将，严整奉法，常置科於左右，案以从事。
又曰：贾逵，字梁道，自为儿童戏弄，常设部伍，祖父习异之曰：汝大必为将帅，口授兵法数万言。
又曰：庞德讨关羽，亲与羽交战，射羽中额，时德常乘白马，羽军谓之白马将。
《蜀志》曰：邓艾为大将，三十馀年，赏罚明，善恤卒伍，身之衣食，资仰於官，不为苟素俭，然终不治私，妻子不免饥寒。
《吴书》曰：鲁肃为人节俭，不务俗好，治军整顿，禁令必行，在军阵，手不释书。又善谈论，能属文辞，有过人之明，周瑜之后，肃为之冠。
《抱朴子》曰：大将民之司命，社稷存亡，於是乎在。
【诗】晋张华命将出征诗曰：重华隆帝道，戎蛮或来宾，徐夷兴有周，鬼方亦违殷，今在盛明世，寇虐动西垠，单醪岂无味，挟纊感至仁。
梁吴筠古意诗曰：匈奴数欲尽，仆在玉门关，莲花穿剑锷，秋月掩刀环，春机思窈窕，夏鸟鸣绵蛮，中人坐相望，狂夫终不还。
又边城将诗曰：塞外何纷纷，胡骑欲成群，尔时始应募，来投霍冠军，刀含四尺影，剑抱七星文，袖间血洒地，车中旌拂云，轻躯如未殡，终当厚报君。
又边城将诗曰：仆本边城将，驰射灵关下，箭衔雁门石，气振武安瓦，勋轻赏发兵，名高拜横野，留书应凿楹，传功须勒社，徒倾七尺命，酬恩终自寡。
又边城诗曰：闻君报一餐，远送出平野，玉摽丹霞剑，金络艳光马，高旗入汉飞，长鞭匿地写，曙星海中出，晓月山头下，岁晏坐论功，自有思臣者。
又边城诗曰：临淄重蹴踘，西城好击刺，不要身后名，专骋眼前智，君看班定远，立功不负义，掣拽二丈旗，踯躅双凫骑，但问相知否，死生无险易。
【赞】晋孙楚白起赞曰：烈烈桓桓，时维武安，神机电断，气济师然，南折劲楚，走魏禽韩，北摧马服，凌川成丹，应侯无良，苏子入关，噭々谗口，火燎于原，遂焚杜邮，与萧俱燔，惟其没矣，古今所叹。
又韩信赞曰：淮阴屈节，盘於幽贱，秦失其鹿，英雄交战，践楚知亡，抚戈从汉，遂寤明主，超然虎奋，威震赵魏，擒项平难，割据山川，称孤南面，惜哉遘疑，一朝书叛。
又乐毅赞曰：乐生诞节，寔立弘度，丹旄电麾，秦韩景附，威震济西，齐愍失据，惠之不敏，翻然高翥，栖迟一丘，以保皓素。
【表】后魏温子昇广阳王北征请大将表曰：今四郊多垒，三军申发，率土之滨，莫敢宁晏，况忝末属，复董元戎，臣不尽心，谁将竭力，岂容饰让，苟违戎重，但以军旅之事，实所未学，求得重将，随方指麾，臣请先驱，被坚督战，若使旗鼓相望，埃尘相接，决机两阵之间，不辞万死之地，脱独委臣，专总戎旅，兵术靡常，军机屡变，以臣当之，必所未达，虽奉广筭，有均胶柱。
【论】魏何晏韩白论曰：此两将者，殆蚩尤之敌对，开辟所希有也，何者胜，或曰：白起功多，前史以为出奇无穷，欲窥沧海，白起为胜，若夫韩信，断幡以覆军，拔旗以流血，其以取胜，非复人力也，亦可谓奇之又奇者哉，白起破赵军，诈奔而断其粮道，取胜之术，皆此类也，所谓可奇於不奇之间矣，安得比其奇之又奇者哉。
宋范晔二十八将论曰：二十八将者，前世所为上应二十八宿，未之详也，然咸能感会风云，奋其智勇，议者多非光武，不以功臣任职，至使英姿茂绩，委而勿用，然原夫良图远筭，固将有以焉尔，若乃王道既衰，降及霸德，犹能受授惟庸，勋贤兼序，如管隰之迭升桓世，先赵之同列文朝，可谓兼通矣，降自秦汉，世资战力，至於翼夫王运，皆武人屈起，亦有鬻缯盗狗，轻猾之徒，或崇以连城之赏。或任以阿衡之地，故势疑则隙生，力侔则乱起，萧樊且犹缧绁，信越终见菹戮，不其然乎，因兹以降，迄于孝武，宰辅五世，莫非公侯，遂使搢绅道塞，贤能蔽拥，故光武监前事之违，存矫枉之志，虽寇邓之高勋，耿贾之鸿烈，分土不过大县数四，所加特进朝请而已，观其治平临政，课职责咎，将谓导之以法，齐之以刑者乎，永平中，显宗追感前世功臣，乃图画二十八将於南宫云台，其外又有王常李通窦融卓茂，合三十二人，叙其本第，系之篇末。
◇战伐
《尚书大传》曰：战者，惮惊之也。
《春秋说题辞》曰：伐人者，国内行威，有所斩坏，伐之为言败也。
太公《金匮》曰：武王伐殷，丁侯不朝，尚父乃画丁侯射之，丁侯病，遣使请臣，尚父乃以甲乙日拔其头箭，丙丁日拔目箭，戊己日拔腹箭，庚辛日拔股箭，壬癸日拔足箭，丁侯病乃愈，四夷闻乃惧，越裳氏献白雉。
《尚书》曰：今予发，惟恭行天之罚，今日之事，弗愆于六步七步，乃止齐焉，夫子勖哉，弗愆于四伐五伐，六伐七伐，乃止齐焉。
又曰：帝曰：咨禹，惟兹有苗弗率，汝徂征，禹乃会群后，誓于师曰：济济有众，咸听朕命，蠢兹有苗，昏迷不恭，侮慢自贤，反道败德，君子在野，小人在位，民弃不保，天降之咎，肆予以尔众士，奉辞伐罪。
《礼记》曰：天子将出征，类乎上帝，宜乎社，造乎祢，禡於所征之地。
《大戴礼》曰：明主之所征也，诛其君，改其政，率其民而不夺其财也，故曰：明主之征也，犹时雨也，至则民悦矣。
《左传》曰：卫大旱，甯《庄子》曰：周饥，克殷而年丰，天其或者欲使卫讨邢乎，从之，师兴而雨，［事具天部雨篇。］
又曰：晋侯复假道於虞以伐虢，宫之奇谏曰：虢，虞之表也，虢亡，虞必从之，谚所谓辅车相依，唇亡齿寒，虞虢之谓也，虞公不听，后遂为晋所灭。
春秋佐易［《太平御览》三百三十九作助。］期曰：太尉主甲卒神，名辩会，曰库兵动，鼓自鸣，得诸侯象也。
《管子》曰：桓公北伐山戎，以升布天下。
又曰：桓公北伐孤竹，未至卑耳之谿十里，援弓而射，未敢发也，谓左右曰：见前人乎，对曰：不见，公曰：寡人见人长尺，而人物具焉，冠冠，右袪衣，马前疾走，寡人其不济乎，管仲曰：袪衣示前有水也，右示涉也，至卑耳之谿，从左涉，深及冠，从右涉，方深至膝，已涉大济，公拜曰：仲父之圣若此也。
又曰：代出狐白皮，狐应阳之变，六月而一见，公贵买之，代人臣难得，喜其贵价，必相率而求之，令齐载金钱之代谷，求狐白皮，代王闻之，果去其农，处山林求狐，二十四月，不得一狸皮，齐闻而伐之，代王即将其国士卒服於齐，［事具兽部四狐属篇。］
《韩子》曰：秦穆公以女乐三人遗戎王，戎王大悦，听乐终岁不还，举兵伐之，开地千里。
《史记》曰：乐毅并获赵楚韩魏燕之兵，以伐齐，破之，追至于临淄，齐惛王走保於莒，乐毅独留徇齐，攻临淄，尽取齐宝财物祭器输之燕，昭王大悦，亲至济上劳军，行赏飨士，封毅於昌国，号为昌国君。
《韩诗外传》曰：武王伐纣，到邢丘，轭折为三，天雨三日不休，武王惧，召太公而问之曰：纣未可伐乎，太公曰：不然，轭折为三者，军当分介为三也，天雨三日者，欲洒吾兵也。
《淮南子》曰：人有伐国之志，雄鸡夜鸣，库兵动而戎马惊。
《汉书》曰：武帝末年，悔伐之事，乃封丞相为富民侯。
又曰：武王［按当作帝。］南伐越，以牡荆曰：［汉书郊祀志作画。］北升［汉书作斗。］登龙，以象天［汉书作太。］一，命曰灵旗，以指所伐。
《论衡》曰：太公阴谋书，武王伐殷，兵至牧野，晨举脂烛，推掩不备。
《魏志》曰：景元四年，邓艾伐蜀，自阴平，行无人之地七佰馀里，凿山通道，作桥阁，山高谷深，至有艰险，艾以旗自裹，推转而下，将士皆攀木缘崖，鱼贯而进。
挚虞新礼议曰：汉魏故事，遣将出征，符节郎授钺於朝堂，新礼遣将，御临轩，尚书授节钺，古兵书跪而推毂之义也。
挚虞决疑要注曰：古者帝王，征以齐车，载迁庙之主以行，故尚书甘誓曰：用命赏于祖，不用命戮于社。
王隐《晋书》曰：咸康元年，督护王随，领三千人，讨宁州贼，吹三角皆裂，军人恶之，随曰：裂者破也，当破贼而得土地也。
【诗】后汉崔骃安封侯诗曰：戎马鸣兮金鼓震，壮士激兮忘身命，破光甲兮跨良马，挥长戟兮廓强弩。
魏文帝於黎阳作诗曰：千骑随风靡，万骑正龙骧，金鼓震上下，干戚纷纵横，白旄若素霓，丹旗发朱光，追思大王德，胥宇识足臧，经历万岁林，行行到黎阳。
又诗曰：朝发邻［按当作邺。］城，夕宿韩陵，霖雨谶涂，与人困穷，载驰载驱，沐雨栉风，舍我高殿，何为泥中，在昔周武，爰暨公旦，载主而征，救民涂炭，彼此一时，唯天所赞，我独何人，馀不静乱。
又诗曰：殷殷其雷，濛濛其雨，我徒我车，涉此艰阻，遵彼洹湄，言刈其楚，班之中路，涂潦是御，辚辚大车，载低载昂，嗷嗷仆夫，载仆载僵，蒙涂冒雨，霑衣濡裳。
又诗曰：奉辞罚罪遐征，晨过黎山〈山完〉峥，东济黄河金营，北观故宅顿倾，中有高楼亭亭，荆棘绕蕃丛生，南望果园青青，霜露惨凄宵零，彼桑梓兮伤情。
又至广陵於马上作诗曰：观兵临江水，水流何汤汤，霜矛成山林，玄甲曜日光，谁云江水广，一苇可以航，不战屈敌虏，兵记称贤良。
魏王粲从军诗曰：从军有苦乐，但问所从谁，所从神且武，焉得久劳师，相公征关右，赫怒震天威，军中多饫饶，人马皆溢肥，徒行兼乘还，空出有馀资，拓地三千里，往反速若飞，歌舞入邺城，所原获无违。
又从军诗曰：原风厉秋节，司典告详刑，我君顺时发，桓桓东南征，汎舟盖长川，陈卒被隰坰，征夫怀亲戚，谁能无此情，哀彼东山人，喟然感鹳鸣。
又诗曰：从军征遐路，讨彼东南夷，方舟顺广川，薄暮未安坻，白日半西山，桑梓有馀晖，蟋蟀夹岸鸣，孤鸟翩翩飞，征夫心两怀，凄怆令吾悲。
又诗曰：率彼东南路，将定一举勋，筹策运帷幄，一由我圣君，限我无时谋，譬诸具官臣，鞠躬中竖内，微画无所陈，许历为完士，一言犹败秦，我有素餐责，诚愧伐檀人，虽无铅刀用，庶几奋薄身。
宋文帝北伐诗曰：季文鉴祸先，辛生识机始，崇眷非无徵，兴废要有以，自昔论中畿，倏焉盈百祀，不睹南云阴，但见胡尘起，乱极治方形，涂泰由积否，方欲徐遣气，矧乃秽边鄙，眷言悼斯民，纳隍良在己，逝将振宏罗，一麾同文轨。
宋孝武帝北伐诗曰：表里跨原隰，左右御川梁，月羽皎素魄，星旗赩赤光。
宋谢庄江都平解严诗曰：肃旗兰庙律，耸钺畅乾灵，朝晏推物泰，通渥抃身宁，击辕歌至世，抚壤颂惟馨。
又从驾顿上诗曰：中权临楚路，前茅望吴云，冀马依风蹀，边箫当夜闻。
宋傅亮从武帝平闽中诗曰：鞠旅扬城，大蒐徐方，旅旌首路，元戎启行，弭楫洪河，总辔崇芒。
又从征诗曰：息徒西楚，伫挹旧乡，止犹岳立，动则云翔，烈烈群师，星言启行，汎舟掩河，秣马登芒。
齐虞羲霍将军北伐诗曰：拥旄为汉将，汗马出长城，长城地势险，万里与云平，穷秋八九月，虏骑入幽并，飞狐白日晚，瀚海愁云生，乘墉挥宝剑，蔽日引高旌，云屯七萃士，鱼丽六郡兵，胡笳关下思，羌笛陇头鸣，天长地自久，人道有亏盈，未穷激楚乐，已见高台倾。
齐王融从武帝琅邪城讲武应诏诗曰：治兵闻鲁策，训旅见周篇，教民良不弃，任智理恒全，白日映丹羽，赪霞文翠旃，凌山炫组甲，带衣被戎船，凝葭郁摧怆，清管乍联绵，早逢文化洽，复属武功宣，原陪玉銮右，一举扫燕然。
梁武帝宴诗曰：止杀心自详，胜残道未遍，四主渐怀音，九夷稍革面，世治非去兵，国安岂忘战，钓台闻史籍，歧阳书记传。
梁简文帝和武帝诗曰：校尉开疏勒，将军定月支，南通新息柱，北届武阳碑，豫游戏马馆，教战昆明池，银塘写清渭，铜钩引直漪，常从良家子，命中幽并儿，金鞍饰紫珮，玉燕帖青骊，车书今已共，原奏云亭仪。
又诗曰：祭壶今息鼓，董案成开帷，聊举青龙阵，正取绛宫时，犒兵随后拒，軷祭逐前师，军门初露节，步陈始分旗。
梁元帝蕃难未静述怀诗曰：玉节威云梦，金钲韵渚宫，霜戈临渐白，日羽映流红，单醪结猛将，芳饵引群雄，箭拥淇园竹，剑聚若溪铜，亟睹周王骏，多逢鲍氏骢，谋出河南贾，威寄陇西冯，溪云连阵合，却月半山空，楼前飘密柳，井上落疏桐，差营逢霪雨，立垒挂长虹。
又和王僧辩从军诗曰：山虚和铙管，水静写楼船，连鸡随火度，燧象带烽然，洞庭晓风急，潇湘夜月圆，荀令多文藻，临戎赋雅篇。
梁吴筠战城南诗曰：蹀躞青骊马，往救城南畿，五历鱼丽阵，三尺九重围，为君意已重，无功终不归。
又诗曰：前有浊樽酒，忧思乱纷纷，小来重意气，学剑不学文，忽值明关静，匈奴遂两分，天山已半出，龙城无片云，汉世平如此，何用李将军。
又诗曰：陌上何喧喧，匈奴围塞垣，黑云藏赵树，黄尘埋陇垠，天子羽书劳，将军在玉门。
又诗曰：杂虏冠铜鞮，征役去三齐，扶山翦疏勒，傍海扫沉黎，剑光挥夜电，马汗昼成泥，何当见天子，画地取关西。
又征客诗曰：公卿来怅别，葭声在狭斜，玉樽浮云盖，朱轮流水车，鞚中悬明月，剑杪照莲花。
梁沈约正阳堂宴劳旋诗曰：凯入同高宴，饮至均多祜，昔往歌采薇，今来欢杕杜，善战惟我皇，胜之不窥户，推毂授神谟，馀壮终能贾，浩荡金罍溢，周流玉觞传。
又出重围和傅昭诗曰：鲁连扬一策，陈平出六奇，邯郸风雨散，白登烟雾维，排云出九地，陵定振五卮。
梁庾肩吾被使从渡江诗曰：八阵引佳兵，三河总舻舳，绛天扬远旆，雷野驱长毂，夜剑动星芒，秋潮惊箭服。
梁刘孝义从军行诗曰：冠军亲侠射，长平自合围，木落彫弓燥，气秋征马肥，贤王皆屈膝，幕府复申威，何谓从军乐，往反速如飞。
北齐祖孝徵从北征诗曰：翠旗临塞道，灵鼓出桑乾，祁山敛雰雾，澣海息波澜，戍亭秋雨急，开门朔气寒，方系单于颈，歌舞入长安。
北齐裴让之从北征诗曰：沙漠胡尘起，关山烽燧惊，皇威奋武略，上将总神兵，高台朔风驰，绝野寒云生，匈奴定远近，壮士欲横行。
周庾信从驾观讲武诗曰：校战出长扬，兵栏入斗场，置阵横云起，开营雁翼张，落星奔骥騄，浮云上骕骦，急风吹战鼓，高尘拥具装，骇猨时落木，惊鸿屡断行。
又和平邺应诏绝句诗曰：天策弘神兵，风飞扫邺城，阵云千里散，黄河一代清。
陈伏知道从军五更啭五首，诗曰：一更刁斗鸣，校尉逴连城，遥闻射雕骑，悬惮将军名。
二更愁未央，高城寒夜长，试将弓学月，聊持剑比霜。
三更夜惊新，横吹独吟春，强听梅落花，误忆柳园人。
四更星汉低，落月与云齐，依俙北风里，胡笳杂鸟嘶。
五更催送筹，晓色映山头，城乌初起堞，更人悄下楼。
陈苏子卿南征诗曰：一朝游桂水，万里别长安，故乡梦中近，边愁酒上宽，剑锋但须利，戎衣不畏单，南中地气暖，少妇早愁寒。
陈沈炯从鸣驾送军诗曰：惟尧称乃武，轩后号神兵，吊民资智勇，治乱属师贞，我君膺宝业，历驾视前英，蒲海方无浪，夷山有未平，星光下结旆，剑气上舒精，云开万里彻，日丽百川明，抚鼓山灵应，诏跸水祇惊。
陈张正见从军诗曰：胡兵屯蓟北，汉将起山西，故人轻百战，聊欲定三齐，风前喷画角，云上舞飞梯，雁塞秋声远，龙沙云路迷，燕然自可勒，函谷讵须泥。
又从军诗曰：将军定朔边，刁斗出祁连，高柳横长塞，榆关接远天，井泉含阵竭，烽火映山然，欲知客心断，旄旌万里悬。
【赋】后汉崔骃大将军西征赋曰：主簿骃言，愚闻昔在上世，义兵所克，工歌其诗，具陈其颂，书之庸器，列在明堂，所以显武功也，於是袭孟秋而西征，跨雍梁而远踪，陟陇阻之峻城，升天梯以高翔，旗旐翼如游风，羽毛纷其覆云，金光皓以夺日，武鼓铿而雷震。
魏文帝述征赋曰：建安之十三年，荆楚傲而弗臣，命元司以简旅，予原奋武乎南邺，伐灵鼓之硼隐兮，建长旗之飘飖，曜甲卒之皓旰，驰万骑之浏浏，扬凯悌之丰惠兮，仰乾威之灵武，伊皇衢之遐通兮，维天纳［全三国文四作纲。］之毕举，南野之旧都，［句有脱文。］聊弭节而容与，遵往初之旧迹，顺归风以长迈，镇江汉之遗民，静南畿之遐裔。
魏陈王曹植东征赋曰：建安十九年，王师东征吴寇，余典禁兵，卫官省，然神武一举，东夷必克，想见振旅之盛，故作赋一篇，登城隅之飞观兮，望六师之所营，幡旗转而心思兮，舟楫动而伤情，顾身微而任显兮，愧责重而命轻，嗟我愁其何为兮，心遥思而悬旌，师旅凭皇穹之灵祐兮，亮元勋之必举，挥朱旗以东指兮，横大江而莫御。
魏应玚撰征赋曰：奋皇佐之丰烈，将亲戎乎幽邻，飞龙以云曜，披广路而北巡，崇殿郁其嵯峨，华宇烂而舒光，摛云藻之雕饰，流辉采之浑黄，辞曰：烈烈征师，寻遐庭兮，悠悠万里，临长城兮，周览郡邑，思既盈兮，嘉想前哲，遗风声兮，魏徐幹西征赋曰：奉明辟之渥德，与游轸而西伐，过京邑以释驾，观帝居之旧制，伊吾侪之挺劣，获载笔而从师，无嘉谋以云补，徒荷禄而蒙私，非小人之所幸，虽身安而心危，庶区宇之今定，入告成乎后皇，登明堂而饮至，铭功烈乎帝裳。
又序征赋曰：余因兹以从迈兮，聊畅目乎所经，观庶士之缪殊，察风流之浊清，沿江浦以左转，涉云梦之无陂，从青冥以极望，上连薄乎天维，刊梗林以广涂，填沮洳以高蹊，揽循环其万艘，亘千里之长湄，行兼时而易节，迄玄气之消微，道苍神之受谢，逼鹑鸟之将栖，虑前事之既终，亦何为乎久稽，乃振旅以复踪，溯朔风而北归，及中区以释勤，超栖迟而无依。
魏王粲初征赋曰：违世难以迥折兮，超遥集于蛮楚，逢屯否而底滞兮，忽长幼以羁旅，赖皇华之茂功，清四海之疆宇，超南荆之北境，践周豫之末畿，野萧条而骋望，路周达而平夷，春风穆其和畅兮，庶卉焕以敷蕤，行中国之旧壤，实吾原之所依，当短景之炎阳，犯隆暑之赫曦，薰风温温以增热，体烨烨其若焚，魏阮瑀纪征赋曰：仰天民之高衢兮，慕在昔之遐轨，希笃圣之崇纲兮，惟弘哲而为纪，同天工而人代兮，匪贤智其能使，五材陈而并序，静乱由乎干戈，惟蛮荆之作雠，将治兵而济河，遂临河而就济，瞻禹绩之茫茫，距疆泽以潜流，经昆仑之高冈，目幽蒙以广衍，遂霑濡而难量。
魏陈琳武军赋曰：赫赫哉，烈烈矣，于此武军，当天符之佐运，承斗刚而曜震，汉季世之不辟，青龙纪乎大荒，熊狼竞以拏攫，神宝播乎镐京，於是武臣赫然，飏炎天之隆怒，叫诸夏而号八荒，尔乃拟北落而树表，晞垒壁以结营，百校罗时，千部列陈，弥方城，掩平原，於是启明戒旦，长庚告昏，火烈具举，鼓角并震，千徒从唱，亿夫求和，声訇隐而动山，光赫弈以烛夜，其刃也则楚金越冶，棠谿名工，清坚皓锷，脩刺锐锋，陆陷蕊犀，水截轻鸿，铠则东胡阙巩，百炼精刚，函师振旅，韦人制缝，弩则幽都筋骨，恒山檿幹，通肌畅骨，崇缊曲烟，其弓则乌号越耗，繁弱角端，象弭绣质，哲拊文身，矢则申息肃慎，箘簵空疏，焦铜毒铁，丽毂挞辀，马则飞云绝景，直鬐騧骝，驳龙紫鹿，文的〈足间〉鱼，若乃清道整列。按节徐行，龙姿凤峙，灼有遗英。
又神武赋曰：建安十有二年，大司空武平侯曹公，东征乌丸，六军被介，云辎万乘，治兵易水，次於北平，可谓神武弈弈，有征无战者已，伫盘桓以淹次，乃申命而后征，觐狄民之故土，追大晋之遐踪，恶先縠之惩寇，善魏绛之和戎，受金石而弗伐，盖礼乐而思终，陵九城而上济，起齐轨乎玉绳，车轩辚於雷室，骑浮厉乎云宫，晖曜连乎白日，旂旐继于电光，旆既轶乎白狼，殿未出乎卢龙，威凌天地，势括十冲，单鼓未伐，虏已溃崩，克俊折馘首，［句有衍文。］枭其魁雄，尔乃总辑朅珍，茵毡幕幄，攘璎带佩，不饰彫琢，华珰玉瑶，金麟互琢，文贝紫瑛，缥碧玄绿，黼锦缋组，罽毼皮服。
魏繁钦征天山赋曰：素甲玄焰，皓旰流光，左骈雄戟，右攒干将，彤玈朱增。丹羽绛房，望之妒火，焰夺朝阳，华旗翳云霓，聚刃曜日铓，於是轒辒云趋，威弧雨发，钲鼓雷鸣，猛火风烈，跃刃雾散，虏锋摧折，呼吸无闻，丑类剥灭。
魏杨脩出征赋曰：嗟夫吴之小夷，负川阻而不廷，肇天子之命公，总九伯而是征，整三军而饬戒，殄征夫而叛惊，舫翼华以鳞集，苍鹰杂以星陈，塞川原而上下，敝城隍而无垠，於是州牧覆舟，水衡戒事，饰师就部，乃讲乃试，信大海之可横，焉江河之足忌，公命临淄，守于邺都，侯怀大舜，乃号乃謩，茂国事之是勉兮，叹经时而离居，企观爱之偏处兮，独搔首於城隅。
晋陆士龙南征赋曰：大安二年八月，奸臣羊玄之皇甫商，敢行称乱，大将军敷命群后，同恤社稷，四方之会，众以百万，粤十月，军次於朝歌，讲武治戎，以观兵于殿墟，桓桓先征，在河之涘，顺彼长道，悬旌千里，美王师之遵时，茂七德而发止，尔乃税驾殷墟，我徒既闲，顺时讲武，薄狩于原，纷同方而类聚，焕制翼而明分，祗明形以誓众，习运攻於旧闻，若溟海之引回流，岱灵之吐行云。
宋傅亮征思赋曰：逢休明之馀祐，讬菲薄於末晖，既致戎於皇幄，亦彼已於宰闱，伤鹈梁以载扬，咏伐檀而屡思，和风翕以首节，零雨郁而四漾，津云暧以合体，坟衍杳其无封，羡归飞之能矫，乐湍流之自东，想和銮之北徂，企云旗之西举，洒三川之积尘，廓二崤之重阻，觌高掌於华阳，聆鸣凤於洛浦。
宋谢灵运撰征赋曰：相国宋公，兵于京甸，次师于汴上，曾不逾月，二方献捷，天子感东山之劬劳，使臣遵于原隰，余摄官承乏，谬充殊役，遂写集闻见，作赋撰征，惟上相之叡哲，当草昧而经纶，总九流以贞观，协五材而平分，龟筮允臧，人鬼同情，顺天行诛，司典详刑，迅二翼以鱼丽，襄两服而雁逝，阵未列於都甸，威以振於秦蓟，诏微臣以劳问，奉王命於河湄，夕饮饯以俶装，旦出宿而言辞，冒沉云之晻蔼，迎素雪之纷霏，眷转蓬之辞根，悼朔雁之起越，彼微物之疚情，此思心而可歇。
梁沈约悯国赋曰：余生平之无立，徒跅弛以自闲，处围城之惵惵，得无用於行间，对僚友而不怡，咸悄颜而相顾，畏高冲之比拟，壮激矢之南度，骇潜师之夜过，惊跃马之晨呼，矛森森而密竖，旗落落而疏布，时难纷其未已，岁功迫其将徂，育素虮於玄胄，垂葆发於缦胡。
【颂】汉杨雄赵充国颂曰：明灵惟宣，戎有先零，先零猖狂，侵汉西疆，既临其域，喻以威德，有守矜功，谓之弗剋，请奋其旅，于罕之羌，天子命我，从之鲜阳，营平守节，屡奏封章，料敌制胜，威谋靡亢，遂剋西戎，还师于京，鬼方宾服，罔有不庭。
汉史岑出师颂曰：茫茫上天，降祚有汉，兆基开业，人神攸赞，五曜宵映，素灵夜叹，昔在孟津，惟师尚父，素旄一麾，混齐天宇，苍生更始，朔风变楚，我出我师，于彼四疆，天子饯我，辂车乘黄，言念伯舅，恩深渭阳。
后汉班固窦将军北征颂曰：於是雷震九里，电曜高阙，金光镜野，武旗冒日，云黯长霓，鹿走黄碛，轻选四纵，所从英敌。
后汉傅毅窦将军北征颂曰：建［全后汉文四十三作逮。］汉祖之龙兴，荷天符而用师，曜神武於幽冀，遇白登之重围，何獯鬻之桀虐，自上世而不羁，哀昏戾之习性，阻广汉之荒垂，命窦侯之征讨，蹑卫霍之遗风，奉圣皇之明策，奋无前之严锋，采伊吾之城壁，蹈天山而遥降，曝名烈於禹迹，奉旗鼓而来旋，圣上嘉而裒宠，典禁旅之戎兵，内雍容以询谟，外折冲於无形，惟倜傥以弘远，委精虑於朝廷。
晋张载平吴颂曰：闻之前志，尧有丹水之阵，舜有三苗之诛，此圣帝明王，平暴静乱，未有不用兵而制之也，夫太上成功，非颂不显，情动於中，非言不彰，獫狁既攘，出车以兴，淮夷既平，江汉用作，斯故先典之明志，不刊之美事，乌可阙欤，遂作颂曰：上哉仁圣，曰惟皇晋，光泽四表，继天垂胤，帝道焕於唐尧，义声邈乎虞舜，蠢尔鲸吴，凭山阻水，肆虐播毒，而作豺虺，菁茅阙而不贡，越裳替其白雉，正九伐之明典，申号令之旧章，布亘地之长罗，振天网之脩纲，制征期於一朝，并箕驱而慕张，尔乃拔丹阳之峻壁，屠西陵之高墉，日不移晷，群丑率从，望会稽而振铎，临吴地而奋旅，众军竞趣，烽飚具举，挫其轻锐，走其守御。
【表】北齐邢子才百官贺平石头表曰：大江设隘，实限夷华，前魏观涛而退，后魏登山而反，声教不通，多历年代，今苍雉奉职，灵鼍自梁，折苇为舟，凭刀可渡，始知德通於物，孟门失险，道清将顺，剑阁自开，行举洞庭之乐，放畜长洲之苑，会玉帛於涂山，树桐柱於南极。
梁刘孝仪临川王奉诏班师表曰：臣自受服庙堂，申威塞表，既驱熊罴之众，兼禀帷幄之谋，登济河山，夷灭赵魏，将系轵在之颈，且屈渭桥之膝，而玄阴届节，祁寒方始，降此慈弘，愍兹介胄，使燕然之石，原勒而不刊，函谷之士，［○疑当作土。］将封而莫遂，虽荷杕杜之恩，终惭采薇之旨。
周庾信庆平邺表曰：臣闻太山梁甫以来，即有七十二代，龙图龟书之后。又已三千馀年，虽复制法树司，礼殊乐异，至於天篱武落，剡木弦弧，席卷天下之心，苞吞八荒之志，其揆一焉，政须东南一尉，立於北景之南，西北一候，置於交河之北。
【启】齐王融答敕撰汉武北伐图赋启曰：臣闻情蓄自中，事符则感，象构於始，机动斯彰，但九祀一逢，休明难再，常原待诏朱阙，俯对青蒲，澄瀚海之恒流，扫狼山之积雾，系单于之颈，屈左贤之膝，然后天移云动，升封岱宗，减五登三，追踪七十。
又劝高帝北伐启曰：虽穷鸟必啄，固等命於良鹑，困兽斯惊，终并悬於厨鹿，若籍巫汉之归师，骋士卒之馀愤，取函河如反掌，凌关塞若摧枯。
梁简文帝庆洛阳平启曰：自函洛榛旷，獯獫荐食，久绝正朔之风，不睹輶轩之使，乘此战心，负斯戎足，每兴燔燧之惊，常劳守障之民，自非圣略弘宣，天网遐顿，岂能使汉地尽收，名王争入，方令九服大同，万邦齐轨，亭塞寝兵，关候罢柝，臣诚兼家国，倍深欢庆。
梁刘孝绰求豫北伐启曰：或以臣素无飞将之目，未从嫖姚之伍，言易行难，收功理绝，然桓冲称谢安无将略，文靖公遂破符坚，山涛谓羊祜不强，建成侯卒平孙皓，微臣之譬两贤，诚无等级，小虏之方二寇，势逾枯朽。
【笺】晋陆机至洛与成都王笺曰：王室多故，祸难荐有，羊玄之乘宠凶竖，专记朝政，奸臣贼子，是为比周，皇甫商同恶相求，共为乱阶，至令天子飘飖，甚於赘瘤，伏惟明公，匡济之举，义命方宣，先戎既启，威风电赫，机以驽暗，文武寡施，猥蒙横授，委任外梱，辄承严教，董率诸军，唯力是视。
晋桓温与抚军笺曰：北胡肆逆，四十馀载，倾覆社稷，毁辱陵庙，遇其可亡之会，实是君子竭诚，小人尽力之日也，江东虽为未丰，方之古人，复为未俭，少康以一旅之众，兴复祖宗，光武奋发，中兴汉室，况以大晋之祚，树德长久，兼百越沃野之资，据江汉山海之利，盐铁宝帛之饶，角竿羽毛之用，收英贤之略，尽兵民之力，赋之强也，犹复遵养时晦，及其毙也，不齐力扫灭，则犬贼何由而自平，大耻焉得而自雪，临纸惆怅，慨叹盈怀。
【书】魏陈思王曹植与司马仲达书曰：今贼徒欲保江表之城，守区区之吴尔，无有争雄於宇内，角胜於平原之志也，故其俗盖以洲渚为营壁，江淮为城巉而已，若可得挑致，则吾一旅之卒，足以敌之矣，盖弋鸟者矫其矢，钓鱼者理其纶，此皆度彼为肤，因象设宜者也，今足下曾无矫矢理纶之谋，徒欲候其离舟，伺其登陆，乃图并吴会之地，收陈野之民，恐非主上授节将之心也。
梁简文帝答湘东王庆州牧书曰：虽心慕子文，申威涿郡，意存士雅，慷慨临江，而不能遂封狼居之山，永空幕南之地，逐北聊城，追奔瀚海，必欲卷绶避贤，辞病收迹。
【论】汉吾丘寿王骠骑论功论曰：骠骑将军霍去病，征匈奴，立克胜之功，寿王作士大夫之论，称武帝之德曰：士或问於大夫曰：侧闻强秦之用兵也，南不逾五岭，北不渡大河，海内愁怨，以丧其国，汉兴六十馀载矣，命将帅以抗愤，用干戈於四荒，南排朱崖，北建朔方，东越沧海，西极河源，拓地万里，海内晏然，鄙人不识，敢问其踪，大夫曰：昔秦之得天下也，以力而不以德，以诈而不以诚，内用商鞅李斯之谋，外用白起王剪之兵，窥间伺隙，既并海内之后，以威力为至道，以权诈为要术，遂非唐笑虞，绝灭旧章，防禁文学，行是古之戮，严诽谤之诛，十馀年，遂滂沱而盈溢，是故皇天疾灭，更命大汉，反秦政，务在敦厚，至今六世，可谓富安，天子文明，四夷向风，徒观朝廷下僚，门户之士，谋如涌泉，动如骇机，皆能安中国，吞四夷，君臣若兹，何虑而不成，何征而不剋，虽拔泰山填沧海可也。
魏王粲三辅论曰：湘潜先生，江滨逸老，将集论云梦，玄公豫焉，先生称曰：盖闻戎不可动，兵不可扬，今刘牧建德垂芳，名烈既彰矣，曷乃称兵举众，残我濊零，逸老曰：是何言与，天生五材，金作明威，长沙不轨，敢作乱违，我牧睹其然，乃赫尔发愤，且上征下战，去暴举顺，州牧之兵，建拂天之旌，鸣振地之鼓，玄胄曜日，犀甲如堵，以此众战，孰能婴御，刘牧之懿，子又未闻乎，履道怀智，休迹显光，洒扫群虏，艾拨秽荒，走袁术於西境，馘射贡乎武当，遏孙坚於汉南，追杨定于析商。
