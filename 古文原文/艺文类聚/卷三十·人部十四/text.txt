<strong>别下怨</strong>
◇别下
【赋】魏文帝离居赋曰：惟离居之可悲，敦独处于空床，愁耿耿而不寐，历冬夜之悠长，惊风厉於闺闼，忽增激於中房，动帷裳之晻暧，彼明烛之无光。
又感离赋曰：建安十六年，上西征，余居守，老母诸弟皆从，不胜思慕，乃作赋曰：秋风动兮天气凉，居常不快兮中心伤，出北园兮彷徨，望众墓兮成行，柯条憯兮无色，绿草变兮萎黄，感微霜兮零落，随风雨兮飞扬，日薄暮兮无悰，思不衰兮愈多，招延伫兮良久，忽踟蹰兮忘家。
又永思赋曰：仰北辰而永思，溯悲风以增伤，哀遐路之漫漫，痛长河之无梁，原讬乘於浮云，嗟逝速之难当。
又出妇赋曰：思在昔之恩好，似比翼之相亲，惟方今之疏绝，若惊风之吹尘，夫色衰而爱绝，信古今其有之，伤茕独之无恃，恨胤嗣之不滋，甘没身而同穴，终百年之长期，信无子而应出，自典礼之常度，悲谷风之不答，怨昔人之忽故，被入门之初服，出登车而就路，遵长涂而南迈，马踌躇而回顾，野鸟翩而高飞，怆哀鸣而相慕，抚騑服而展节，即临沂之旧城，践麋鹿之曲蹊，听百鸟之群鸣，情怅恨而顾望，心郁结其不平。
魏陈王曹植出妇赋曰：以才薄之质陋，奉君子之清尘，承颜色以接意，恐疏贱而不亲，悦新昏而忘妾，哀爱惠之中零，遂摧颓而失望，退幽屏於下庭，痛一旦而见弃，心忉怛以悲惊，衣入门之初服，背床室而出征，攀仆御而登车，左右悲而失声，嗟冤结而无诉，乃愁苦以长穷，恨无愆而见弃，悼君施之不终。
又愍志赋曰：或人有好邻人之女者，时无良媒，礼不成焉，彼女遂行適人，有言之於余者，余心感焉，乃作赋曰：窃讬音於往昔，迄来春之不从，思同游而无路，情壅隔而靡通，哀莫哀於永绝，悲莫悲於生离，岂良时之难俟，痛余质之日亏，登高楼以临下，望所欢之攸居，去君子之清宇，归小人之蓬庐，欲轻飞而从之，迫礼防之我拘。
又归思赋曰：背故乡而迁徂，将遥憩乎北滨，经平常之旧居，感荒坏而莫振，城邑寂以空虚，草木秽而荆榛，嗟乔木之无阴，处原野其何为，信乐土之足慕，忽并日而载驰。
魏王粲出妇赋曰：既侥倖兮非望，逢君子兮弘仁，当隆暑兮翕赫，犹蒙眷兮见亲，更盛衰兮成败，思弥固兮日新，竦余身兮敬事，理中馈兮恪勤，君不笃兮终始，乐枯荑兮一时，心摇荡兮变易，忘旧姻兮弃之，马已驾兮在门，身当去兮不疑，揽衣带兮出户，顾堂室兮长辞。
晋陆机别赋曰：伊公子之可怀，悲永别之局期，悼同居之无乐，曾不逾乎一期，经春秋之寒暑，常戚戚而不怡，登九层而脩观，超临远以相思。
晋傅咸感别赋曰：嘉天地之交泰，美万物之会通，悦朋友之攸摄，慕管鲍之遐踪，退以文而会友，钦公子之清尘，信同声之相应，意未写而情亲，誓雅好之龆龀，分绸缪而日新，兰蕙含芬，有时而馨，龙骥踠足，有时而征，乾道变化，时惟大明，瓘瓘睦友，载扬厥声，降圣宰之旌招，曜羽仪之上京，赞唐虞之嘉运，超飞跃乎太清，佩银璜於帝侧，拖紫艾於天庭，瞻宸极之眇眇，喜吾子之宠荣，无荆玉之夜观，猥齐景於夜光，敢有观於斯举，欣与子而并翔，天启其原，自忝蘋蘩，幼则同游，长则同班，同心厥职，其臭如兰，庶绩未凝，圣朝畴咨，显佐纳言，光综万机，出顺景而为偶，入阒然而无依，步空宇以低徊，想宴笑之馀晖，意躔绵而弥结，泪雨面而霑衣。
梁江淹别赋曰：黯然销魂者，唯别而已矣，况秦吴兮绝国，复燕宋兮千里，或春苔兮始生，乍秋风兮暂起，是以行子肠断，百感凄恻，风萧萧而异响，云漫漫兮奇色，舟凝滞於水滨，车逶迟於山侧，棹容与而记［《文选》十六作讵，此讹。］前，马寒鸣而不息，掩金觞而谁御，横玉柱而霑轼，居人愁卧，恍若有亡，日下壁而沉彩，月上轩而飞光，知离梦之踯躅，意离魂之飞扬，尔乃别虽一绪，事乃万族，至若龙马银鞍，朱轩绣轴，帐饮东都，送客金谷，琴羽张兮箫鼓陈，燕赵歌兮伤美人，珠与玉兮艳暮秋，罗与绮兮娇上春，造分手而衔涕，感寂寞而伤神，乃有剑客惭恩，少年报士，韩国赵厕，吴宫燕市，驱征马而不顾，见行尘之时起。又若君居淄右，妾家河阳，同琼珮之晨照，共金炉之夕香，君结绶兮千里，惜瑶草之徒芳，惭幽宫之琴瑟，悔台上之流黄，春闱閟此青苔色，秋帐涵兹明月光，夏簟清兮昼不暮，冬棋凝兮夜何长，织锦曲兮泣已尽，回纹诗兮影独伤，是以别方不定，别理千名，有别必怨，有怨必盈，使人意夺神骇，心摧骨惊。
又去故乡赋曰：日已暮兮，隐吴山之丘墟，北风折兮绛花落，流水严兮翠茎流，发桂枝而不是，怅浮云之离居，乃陵大壑，越苍川，茫茫积水，崚崚断山，穷阴匝海，平芜带天，於是泣故关之已虚，伤故国之无际，出汀洲而解冠，入溆浦而捐袂，芳洲之草行欲暮，桂水之波不可渡，绝世独立兮，报君子之一顾，是时霜翦蕙兮风摧芷，平原晚兮黄雾起，重曰：江南之杜衡兮色已陈，原使黄鹄兮报佳人，横羽觞而掩望，抚玉琴兮何亲。
梁刘孝仪叹别赋曰：在羁旅兮为思，每居常而不乐，意难偕於骀荡，情易邀於陨获，愁非和而自来，忧试排而不却，退求己以自省，慨抚衿而太息，位不俟於一进，发徒彰於二色，名有似於务耕，学无均於譬织，在初归之为庆，庶因拙而自收，保私庭之宴喜，共昆弟而嬉游，校小文於摇笔，比揩式於临流，止每欢於接膝，行如喜於同辀，忽一去而数千，遂离居而别域，阻同被於当寐，乖共餐於终食，唯凭远望以代归，负相思其无力。
梁张缵离别赋曰：太常刘侯，前辈宿达，余在纨绮之岁，固已钦其风矣，及理棹江干，揽涕还望，采萧之咏，不觉成篇，彼刘侯之矫矫，承世德之清辉，挺荆衡之箘簵，辉江汉之珠玑，昔相知於一定，逾盛衰乎二纪，岂因媒以成亲，非弹冠而来仕，分自谐於金石，情冥符乎兰芷，忘时辈之后先，略相知之年齿，及胥遇於云阁。又方驾而联曹，宵拥衾而暗语，昼税鞅以游遨，案方前而等食，衣共体而同袍，犹合欢之蠲忿，如来苏之释劳，唯吾人之与子兮，谅不言其已召，在百代而奚殊，虽千年而同调，宁风波之所移，岂流俗之能要，非高唱而云拟，逢下士而或笑，隔原言於信次，尚眷眷而兴怀，矧云崖之远诀，抱离袖而长乖，顾龙门而掩涕，瞻郢路而何偕，在惊禽之屡感，迫徂年之长暮，眺湘沅之分流，遵洞庭之永路，山峻高而易隐，浦邅回而难溯，猿啾啾而夜吟，鹃骚骚而晓度，抚客子兮其何心，能辞乡兮别故，共抱荃蕙之遗芳，共［《初学记》十八作不。］离披於霜露。
【书】汉李陵与苏武书曰：子卿名声冠於图籍，分义光于二国，形影表於丹青，爵禄传於王室，家获无穷之宠，永明白於千载，夫行志志立，求仁得仁，虽遭困厄，死而后已，将何恨哉，陵前提步卒五千，深入匈奴右地三千馀里，虽身降名辱，下计其功，岂不足以免老母之命耶，嗟乎子卿，世事谬矣，功者福主，今为祸先，忠者义本，今为重患，是以彭蠡赴流，屈原沉身，子欲居九夷，此不由感怨之志耶，行矣子卿，恩若一体，分为二朝，悠悠永绝，何可为思，人殊俗异，死生断绝，何由复达。
汉苏武报李陵书曰：曩以人乏，奉使方外，至使遐夷作逆，封豕造悖，銶狼出爪，摧辱王命，身幽於无人之处，迹戢於胡塞之地，歃朝露以为饮，茹田鼠以为粮，穷目极望，不见所识，侧耳远听，不闻人声，当此之时，生不足甘，死不足恶，所以忍困强存，徒念忠义，虽诱仆以隆爵厚宠，万金之利，不以滑其虑也，迫以白刃在颈，鈇锧在喉，不以动其心也，何则，志定於不回，期誓於没命，幸赖圣明，远垂拯赎，得使入汤之禽，复假羽毛，刖断之足，复蒙连续，每念足下，才为世英，器为时出，语曰：夜行被绣，不足为荣，况於家室孤灭，弃在绝域，衣则异制，食味不均，弃损功名，虽尚视息，与亡无异，向使君服节死难，书功竹帛，传名千代，茅土之封，永在不朽，不亦休哉，嗟乎季卿，事已去矣，失之毫釐，差之千里，将复何言，所贶重遗，义当顺承，本为一体，今为异俗，余归汉室，子留彼国，臣无境外之交，故不当受，乖离邈矣，相见未期，国别俗殊，死生隔绝，岱马越鸟，能不依依，谨奉答报，并还所赠。
李陵重报书曰：子卿足下，勤宣令德，策名清时，荣问休畅，幸甚幸甚，远讬异国，昔人所悲，望风怀想，能不依依，自从初降，以至今日，身之困穷，独坐愁苦，终日无睹，但见异类，韦韝毳幕，以御风雨，膻肉酪浆，以充饥渴，举目言笑，谁与为欢，凉秋九月，塞外草衰，夜不能寐，侧耳远听，胡笳互动，牧马悲鸣，吟啸成群，听之不觉泪下，与子别后，边声四起，晨坐益复无聊，身负国恩，为世所悲，子归受荣，我留受辱，命也何如，身出礼义之乡，入无知之俗，每一念至，忽然忘生，陵不难刺心以自明，刎颈以见志，顾国家於我已矣，杀身无益，適足增羞，左右之人，见陵如此，为不入耳之欢，来相劝勉，异方之乐，秖令人悲，增忉怛尔，子卿视陵，岂偷生之士，而惜死之人哉，诚以虚死不如立节，灭名不如报德也，昔范蠡不殉会稽之耻，曹沫不死三败之辱，卒复句践之雠，报鲁国之羞，区区之心，窃慕此尔，足下又云，汉於功臣不薄，子为汉臣，安得不云尔乎，足下昔以单车之使，適万乘之虏，丁年奉使，皓首而归，老母终堂，生妻去室，此天下所希闻，古今所未有，闻子之归，赐不过二百万，位不过典属国，子尚如此，陵复何望哉，且汉厚诛陵以不死，薄赏子以守节，欲使远听之臣，望风驰命，此实难矣，男儿生以不成名，死则葬蛮夷中，谁复能屈身稽颡，回向北阙，使刀笔之吏，弄其文墨耶，嗟乎子卿，夫复何言，相去万里，人绝路殊，生为别世之人，死为异域之鬼，长与足下生死辞矣。
后汉张奂与延笃书曰：唯别三年，无一日之忘，京师禁急，不敢相闻，岂不怀归，畏此简书，年老气衰，智尽谋索，每有所处，违宜失便，北为儿车所雠，［按后汉书九十五张奂传论云，见欺竖子疑本句北当作比，车当作辈。］中为马循所困，直欲入三泉之下，复镇之以大石，厄乎此时也，且太阴之地，冰厚三尺，木皮三寸，风寒惨冽，剥脱伤骨，但此自非老惫者所堪，而复加之以师旅，因之以饥馑，众难聚集，不可一二言也，聋盲日甚，气力寝衰，神耶当复相见者，［句有讹。］从此辞矣。
后汉窦玄，形貌绝异，天子以公主妻之，旧妻与玄书别曰：弃妻斥女敬白窦生，卑贱鄙陋，不如贵人，妾日已远，彼日已亲，何所告诉，仰呼苍天，悲哉窦生，衣不厌新，人不厌故，悲不可忍，怨不自去，彼独何人，而居我处。
晋赵景真与嵇茂《齐书》曰：昔李叟入秦，及关而叹，梁生適越，登岳长谣，夫以嘉遯之举，犹怀恋恨，况乎不得已者哉，惟别之后，离群独逝，背荣宴，辞伦好，经迥路，造沙漠，鸣鸡戒旦，则飘尔晨征，日薄西山，则马首靡讬，或乃回飚狂厉，白日寝光，徙倚交错，陵隰相望，涉泽求蹊，披榛觅路，啸咏沟渠，良不可度，斯亦行路之艰难，然非吾心之所惧也。又北土之性，难以讬根，投人夜光，鲜不案剑，今将植橘柚於玄朔，蒂华藕於脩陵，表龙章於裸壤，奏韶武於聋俗，固难以取贵矣，朝霞启晖，则身疲於遄征，太阳戢曜，则情劬於夕惕，思蹑云梯，横奋八极，披艰埽秽，荡海夷岳，蹴昆仑使西倒，踏泰山令东覆，平涤九区，恢廓宇宙，斯亦吾心之鄙原也，时不我与，垂翼远逝，锋铓靡加，六翮摧屈，自非乐天知命，谁能不愤悒者哉，吾子植根芳苑，擢秀清流，荣曜眩其前，艳色饵其后，良俦交其左，声名驰其右，翱翔伦党之间，弄姿房帷之里，从容顾眄，绰有馀裕，俯仰吟啸，自以为得志矣，岂能与吾同大丈夫之忧乐哉，去矣嵇生，永离隔矣，茕茕飘寄，临沙漠矣，悠悠三千，路难涉矣，执手之期，邈无日矣，思心弥结，谁云释矣，无金玉尔音，而有遐心，身虽胡越，意存断金。
晋嵇茂齐答赵景真书曰：登山远望，睹〈山孝〉〈山郭〉以成愤，策杖广泽，瞻长波以增悲，游眄春圃，情有秋林之悴，濯足夏流，心怀冬冰之惨，对荣宴而不乐，临清觞而无欢，今足下琬琰之朴未剖，而求光时之价，骐骥之足未摅，而希绝景之功，心锐而动浅，望速而应迟，故有企伫之怀尔，夫处静不闷，古人所贵，穷而不滥，君子之美，故颜生居陋，不改其乐，孔父困陈，弦歌不废，幸吾子思弘远理，舍道自荣，将与足下交伯成於穷野，结箕山乎蓬屋，侣范生於海滨，俦黄绮於商岳，凭轻云以绝驰，游旷荡以自足，虽不齐足下之所乐，亦吾心之所原也。
梁简文帝与刘孝绰书曰：执别灞泄，嗣音阻阔，合璧不停，旋灰屡徙，玉霜夜下，旅雁晨飞，想凉燠得宜，时候无爽，既官寺务烦，簿领殷凑，等张释之条理，同于公之明察，雕龙之才本传，灵蛇之誉自高，颇得暇逸於篇章，从容於文讽，顷拥旄西迈，载离寒暑，晓河未落，拂桂棹而先征，夕鸟归林，悬孤帆而未息，足使边心愤薄，乡思邅回，但离阔已久，载劳寤寐，伫闻还驿，以慰相思。
又与萧临川书曰：零雨送秋，轻寒迎节，江枫晓落，林叶初黄，登舟已积，殊足劳止，解维金关，定在何日，八区内侍，厌直御史之庐，九棘外府，且息官曹之务，应分竹南川，剖符千里，但黑水初旋，未申十千之饮，桂宫既启，复乖双阙之宴，文雅纵横，即事分阻，清夜西园，眇然未剋，想征舻而结叹，望桂席而霑衿，若使弘农书疏，脱还邺下，河南口占，傥归乡里，必迟青泥之封，且覯朱明之诗，白云在天，苍波无极，瞻之岐路，眷慨良深，爱护波潮，敬勖光彩。
梁元帝与萧挹书曰：阔别清颜，忽焉已久，未复音息，劳望情深，暑气方隆，恒保清善，握兰云阁，解绂龙楼，允膺妙选，良为幸甚，想同僚多士，方驾连曹，雅步南宫，容与自玩，士衡已后，唯在兹日，惟昆与季，文藻相晖，二陆三张，岂独擅美，比暇日无事，时复含毫，颇有赋诗，别当相简，但衡巫峻极，汉水悠长，何时把袂，共披心腹。
梁刘孝标答郭峙书曰：闻君子旧矣，但人非豕鹿，转加蓬逝，波骇雨散，动间山川，故无由交羽觞，荐杂佩，睨浮云以搔首，临清风而浩歌，变燧回星，亦云劳止。
周王裒与周弘让书曰：嗣宗穷途，杨朱岐路，征蓬长逝，流水不归，南北殊方，炎凉异节，木皮春厚，桂树冬荣，摄卫惟宜，动静多豫，贤兄入关，敬承阔曲，犹依杜陵之水，尚保东陂之田，铲迹幽蹊，销声穹谷，何其愉乐，幸甚幸甚，弟昔因多疾，亟览九仙之方，晚涉世途，犹怀五岳之举，顷年事遒尽，容发衰谢，芸其黄矣，零落无时，还念生涯，繁忧总集，亲［周书四十一王裒传作视。］阴愒日，类赵孟之徂年，负杖行吟，同刘琨之积惨，河阳北游，空思巩洛，灞陵南望，唯见长安，所贵书生之魂，还依旧里，射声之鬼，无恨他乡，浮云在天，邈无由矣，会见之期，长无日矣，援笔揽纸，龙锺横集。
陈周弘让答王裒书曰：甚矣悲哉，此之为别也，云飞泥沉，金铄兰灭，玉音不嗣，瑶华莫因，家兄至自镐京，致来书於穹谷，故人之迹，有如对面，开题申纸，流脸霑膝，与弟分袂西陕，言反东区，虽保周陂，还依蒋径，三荆离坼，二仲不归，麋鹿为曹，更多悲绪，丹经在握，贫病莫谐，芝术可求，聊因采掇，昔吾壮日，及弟富年，俱值邕熙，并欢衡泌，南风雅操，清觞妙曲，弦琴促坐，无乏夕晨，玉沥金华，冀获难老，不虞一旦，翻覆波澜，吾已愒阴，弟非茂齿，禽尚之契，各在天涯，永念生平，难为胸臆，正当视阴数箭，排愁破涕，人生乐尔，忧戚何为，原爱玉体，珍金相，保期颐，享考黄发，犹冀苍雁赪鲤，时传尺素，清风朗月，但寄相思，搦管操觚，声泪俱咽。
陈徐陵答尹义《尚书》曰：别离二国，云雨十年，心想河阳，言铜爵而无远，神游漳水，与金凤而俱飞，弟留连河北，义等周南，怀此殊才，实可伤叹，吾崦嵫既暮，容鬓凋然，风气弥留，砭药无损，追惟畴昔，共备行人，家国安危，宾礼升降，悬壶代哭，俱历春冬，移管于箕，同兹辛苦，鸣蜩抱树，亟见藏冰，归雁衔芦，多历寒食，靖言念此，如何可忘，夫以拥肿之木，得免困［文苑英华六百八十五作因。］於不才，觳觫之牛，自保由於无用，嗟余鄙陋，未有龚生，唯叹吾贤，不同蘧瑗尔，夫推沟拯溺，无切皇衷，逸翮飘鳞，见优机览，所以降尺一之书，驰輶轩之使，心期与国，必遂还途，宁谓亲邻，更成难请，伊昔梁朝，共奉嘉聘，张兹大帛，处彼高闳，庭奏歌锺，座延娇眄，宾客之叙，方於阶阼，田猎之禽，同於君膳，正以乡关阻乱，致尔拘留，家国隆平，义应旋反，韩宣屡至，宰孔频还，翻尔迟回，岂云邻睦。
◇怨
《春秋潜潭巴》曰：河水逆流，怨气盛也。
《毛诗序》曰：乱世之音怨以怒，其政乖。
又曰：角弓，父兄刺幽王也，不亲九族而好谗佞，骨肉相怨，故作是诗也，骍骍角弓，翩其反矣，兄弟婚姻，无胥远矣。
《左传》曰：晋侯赏从亡者，介之推不言禄，禄亦弗及，其母曰：盍亦求之，以死谁{封心}，对曰：尤而效之，罪又甚焉，且出怨言，不食其食。
又曰：晋郄至献楚捷于周，与单襄公语，骤称其伐，单子语诸大夫曰：温季其亡乎，位於七人之下，而求掩其上，怨之聚，乱之本也，多怨而阶乱，何以在位，夏书曰：怨岂在明，不见是图，将慎其细也，今而明之，其可乎。
又曰：吴公子札来聘，请观於周乐，为之歌周南召南，曰：美哉，始基之矣，犹未也，然勤而不怨矣，为之歌小雅，曰：美哉，思而不贰，怨而不言，其周德之盛乎。
又曰：子产云，我闻忠善以损怨，不闻作威以防怨。
又曰：君子之言，信而有徵，故怨远於身，小人之言，僣而无徵，故怨咎及之。
《论语》曰：放於利而行多怨。
又曰：贫而无怨难，富而无骄易。
《管子》曰：凡祸乱之所生，生於怨咎，怨咎之所生，在於非理，故曰闲祸在除怨。
《楚辞》曰：怨灵修［原作循，据冯校本改。］之浩荡，终不察夫民心。
《淮南子》曰：和氏之璧，夏后之璜，揖让而进之以合欢，夜以投人则为怨，时与不时也。
《琴操》曰：王昭君者，齐国人也，颜色皎絜，闻於国中，献於孝元帝，讫不幸纳，积五六年，昭君心有怨旷，伪不饰其形容，元帝每历后宫，疏略不过其处，后单于遣使者朝贺，元帝陈设倡乐，乃令后宫妆出，昭君怨恚日久，乃便循饰，善妆盛服，光晖而出，俱列坐，元帝谓使者曰：单于何所原乐，对曰：珍奇怪物，皆悉自备，唯妇人丑陋，不如中国，乃令后宫欲至单于者起，昭君喟然越席而前曰：妾幸得备在后宫，粗丑卑陋，不合陛下之心，诚原得行，帝大惊悔之，良久太息曰：朕已误矣，遂以与之，昭君至单于，心思不乐，乃作怨旷思惟歌曰：秋木萋萋，其叶萎黄，有鸟处山，集于苞桑，养育毛羽，形容生光，既得升云，游倚曲房，离宫绝旷，身体摧藏，志念抑冗，不得颉颃，虽得餧食，心有徊徨，我独伊何，改往变常，翩翩之燕，远集西羌，高山瓘瓘，河水泱泱，父兮母兮，道里悠长，呜呼哀哉，忧心恻伤。
《续汉书》曰：建武三十年三月，群臣上言，即位三十年，宜封禅泰山，诏书曰：百姓怨气满腹，吾谁欺，欺天乎，曾谓泰山不如林放乎。
【诗】魏阮瑀诗曰：民生受天命，漂若河中尘，虽称百龄寿，孰能应此身，犹获婴凶祸，流离恒苦辛。
宋鲍昭行路难曰：君不见河边草，冬时枯死春满道，君不见城上日，今暝没西山，明朝复更出，今我何时得自然，一灭永罢归黄泉，人生苦多欢乐少，意气敷腴在盛年，且原得志数相就，床头恒有沽酒钱，功名竹帛非我事，存亡贵贱委皇天。
又曰：写水置平地，各自东西南北流，民生亦有命，安能行叹复坐愁，酌酒小自宽，举杯断绝歌行路难，心非木石岂无感，吞声踯躅不敢言。
齐谢朓玉阶怨诗曰：夕殿下珠帘，流萤飞复息，长夜缝罗衣，思君此何极。
梁元帝送西归内人诗曰：秋气苍茫结孟津，复送巫山荐枕神，昔时慊慊愁应去，今日劳劳长别人。
梁豫章王萧综听钟鸣诗曰：历历听钟鸣，当知在帝城，西树隐落月，东窗见晓星，雾露朏朏未分明，鸟啼哑哑已流声，惊客思，动客情，客思郁从横，翩翩孤雁何所栖，依依别鹤半夜鸣，今岁行已暮，雨雪向凄凄，飞蓬旦夕起，杨柳尚翻低，气郁结，涕滂沱，愁思无所讬，强作听锺歌。
梁范云登城怨诗曰：楚妃歌脩竹，汉女奏幽兰，独以闺中笑，岂知城上寒。
梁刘孝绰班婕妤怨诗曰：应门寂已闭，非复后庭时，况在青春日，萋萋绿草滋，妾身似秋扇，君恩绝履綦，讵忆游轻辇，从今贱妾辞。
梁吴筠行路难曰：洞庭水上一株桐，经霜触浪困严风，昔时抽心曜白日，今旦怨死黄沙中，洛阳名工见咨嗟，一嗟一剋作琵琶，白璧规心学明月，珊瑚暎面作风花，帝王见赏不见忘，提携把握登建章，掩抑摧藏张女弹，殷勤促柱楚明光，年年月月对君子，遥遥夜夜宿未央，未央婇女弃鸣篪，争见拂拭生光仪，茱萸锦衣玉作匣，安念昔日枯树枝，不学衡山南岭桂，至今千载犹未知。
又曰：青璅门外安石榴，连枝接叶夹御沟，金墉城西合欢树，垂条照采拂凤楼，游侠少年游上路，倾心颠倒想恋慕，摩顶至足买片言，开胸沥胆取一顾，自言家在赵邯郸，翩翩舌杪复剑端，青骊白駮的卢马，金羁绿控紫丝鞶，躞蹀横行不肯进，夜夜汗血至长安，长安城中诸贵臣，争贵儒者席上珍，复闻梁王好学问，轻弃剑客如埃尘，吾丘寿王始得意，司马相如適被申，大才大辩尚如此，何况我辈轻薄人。
又曰：君不见西陵田，从横十字成陌阡，君不见东郊道，荒凉芜没起寒烟，尽是昔日帝王处，歌姬舞女达天曙，今日翩妍少年子，不知华盛落前去，吐心吐意许他人，今旦回惑生犹豫，山中桂树自有枝，心中方寸自相知，何言岁月忽若驰，君之情意与我离，还君玳瑁金雀钗，不忍见此便心危。
又曰：君不见长安客舍门，娼家少女名桃根，贫穷夜纺无灯烛，何言一朝奉至尊，至尊离宫百馀处，千门万户不知曙，唯闻哑哑城上乌，玉兰金井牵辘轳，丹梁翠柱飞流苏，香薪桂火炊彫菰，当年翻覆无常定，薄命为女必已粗。
梁孔翁归班婕妤怨诗曰：长门与长信，日暮九重空，雷声听隐隐，车响绝笼笼，恩光随妙舞，团扇逐秋风，铅华谁不见，人意自难同。
梁何思澄班婕妤诗曰：寂寂长信晚，雀声愁洞房，蜘蛛网高阁，駮藓被长廊，虚殿帘帷静，闲阶花蕊香，愁愁视日暮，还复守空床。
梁施荣泰王昭君诗曰：垂罗下椒阁，举袖拂胡尘，即即抚心叹，蛾眉误杀人。
梁徐悱妻刘氏班婕妤怨诗曰：日没应门闭，愁思百端生，况复昭阳近，风传歌吹声，宠移真不恨，谗枉太无情，祗言争分理，非妒舞腰轻。
梁王叔英妻刘氏王昭君怨诗曰：一生竟何定，万事良难保，丹青失应图，匣玉成秋草，相接辞关泪，至今犹未燥，汉使汝南还，殷勤为人道。
梁范靖妻沈氏昭君叹诗曰：早信丹青巧，重赂洛阳师，千金画云鬓，百万写娥眉。
陈阴铿班婕妤诗曰：柏梁新宠盛，长信昔恩倾，谁谓诗书巧，翻为歌舞轻，花月分窗进，苔草共阶生，忆泪衫前满，单眠梦里惊，可惜逢秋扇，何用合欢名。
陈明昭［乐府诗集二十九作陈昭，按晋讳昭作明，当是陈昭沿旧称作明君辞，后人误倒。］君辞曰：跨鞍今永诀，垂涕别亲宾，汉地随行尽，胡关逐望新，郊河壅塞雾，陇日闇沙尘，唯有孤明月，犹能远送人。
【赋】汉董仲舒士不遇赋曰：呜呼嗟乎，遐哉邈矣，时来曷迟，去之速矣，屈意从人，悲吾族矣，正身俟时，将就木矣，心之忧兮，不期禄矣，遑遑匪宁，祗增辱矣，努力触藩，徒摧角矣，不出户庭，庶无过矣，重曰：生不丁三代之盛隆兮，而丁三季之末俗，末俗以辩诈而期通，贞士以耿介而自束，虽日三省於吾身，繇怀进退之唯谷，彼寔繁之有徒，指贞白以为墨，目信嫮而言眇，口信辩而言讷，鬼神不能正人事之变戾，圣贤亦不能开愚夫之违惑，出门则不可与偕同，藏器又蚩其不容，退洗心而内讼，固亦未知其所从，观上世之清晖，廉士茕茕而靡归，殷汤有卞随与务光，周武有伯夷与叔齐，孰若反身於素业，莫随世俗而轮转，虽矫情而获百利，不如复心而归一善。
汉司马迁悲士不遇赋曰：悲夫士生之不辰，愧顾影而独存，恒克己而复礼，惧志行而无闻，谅才韪而世戾，将逮死而长勤，虽有行而不彰，徒有能而不陈，何穷达之易惑，信美恶之难分，时悠悠而荡荡，将遂屈而不伸，使公於公者，彼我同兮，私於私者，自相悲兮，天道微哉，吁嗟阔兮，人理显然，相倾夺兮，好生恶死，才之鄙也，好贵夷贱，哲之乱也，炤炤洞达，胸中豁也，昏昏罔觉，内生毒也，我之心矣，哲已能忖，我之言矣，哲已能选，没世无闻，古人惟耻，朝闻夕死，孰云其否，逆顺还周，乍没乍起，无造福先，无触祸始，委之自然，终归一矣。
汉司马相如陈皇后长门赋曰：原赐问而同进兮，得尚君之玉音，奉虚言而望诚兮，期城南之离宫，循薄具而自设兮，君不肯而幸临，浮云郁而四塞兮，天窈窈而昼阴，雷隐隐而响起兮，声象君之车音，刻木兰以为榱兮，饰文杏以为梁，日黄昬而望绝兮，怅独讬於空堂，悬明月以自照兮，徂清夜於洞房，援雅琴以变调兮，奏愁思之不可长，案流徵以却转兮，声窈妙而复扬，抟芬若以为枕兮，席荃兰而茝香，忽寝寐而梦想兮，魂若君之在傍。
班婕妤自伤赋曰：承祖考之遗德，荷性命之淑灵，登薄躯於宫闱，充下陈於后庭，蒙圣皇之渥惠，当日月之盛明，扬光烈之翕赫，奉隆宠於增城，既遇幸於非位，窃庶几乎嘉时，陈女图而镜鉴，顾女史而问诗，历年岁而悼惧，闵蕃华之不滋，白日忽以移光，遂暗漠以昧幽，犹被覆载之厚德，不废捐於罪尤，奉供养于东宫，讬长信之末流，重曰：潜玄宫兮幽以清，应门闭兮禁闱扃，华殿尘兮玉阶苔，中庭萋兮绿草生，神眇眇兮密静处，君不御兮谁为荣，俯视兮丹墀，思君兮履綦，仰视兮云屋，双涕兮横流，顾左右兮和颜，酌羽觞兮销忧，惟人生兮一世，忽一过兮若浮。
魏丁廙蔡伯喈女赋曰：伊太宗之令女，禀神惠之自然，在华年之二八，披邓林之曜鲜，明六列之尚致，服女史之话言，参过庭之明训，才朗悟而通玄，当三春之嘉月，时将归於所天，曳丹罗之轻裳，戴金翠之华钿，美荣曜之所茂，哀寒霜之已繁，岂偕老之可期，庶尽欢於馀年，何大原之不遂，飘微躯於逆边，行悠悠於日远，入穹谷之寒山，惭柏舟於千祀，负冤魂於黄泉，我羁虏其如昨，经春秋之十二，忍胡颜之重耻，恐终风之我萃，咏芳草於万里，想音尘之仿佛，祈精爽於交梦，终寂寞而不至，哀我生之何辜，为神灵之所弃，仰蕣华其已落，临桑榆之歔欷，入穹庐之秘馆，亟逾时而经节，叹殊类之非匹，伤我躬之无悦，脩肤体以深，［句有脱文。］念兰泽之空设，伫美目於胡忌，向凯风而泣血。
梁江淹恨赋曰：试望平原，蔓草萦骨，拱木敛魂，人生到此，天道宁论，於是仆本恨人，心惊不已，直念古者，伏恨而死，若乃赵王既虏，迁於房陵，薄心动念，昧旦晨兴，别艳姬与美女，丧金舆及玉乘，置酒欲饮，悲来填膺，千秋万岁，为怨难胜，至如李君降北，名辱身冤，拔剑击柱，吊影惭魂，若夫明妃去时，仰天太息，紫台稍远，关山无极，摇风忽起，白日西匿，陇雁少飞，岱云寡色，望君皇兮何期，终芜绝兮异域，至如敬通见抵，罢归田里，闭关却扫，塞门不仕，左对孺人，右顾稚子，脱略公卿，跌宕文史，赍志没地，长怀无已，若夫中散下狱，神气激扬，浊醪夕引，素琴晨张，秋日萧索，浮云无光，郁青霞之奇志，入脩夜之不旸，或有孤臣危涕，孽子坠心，迁客海上，流戍陇阴，此人但闻悲风汩起，泣下霑衿，亦复含酸茹怨，销落湮沉，若乃骑叠迹，车屯轨，黄尘匝地，歌吹四起，无不烟断火绝，闭骨泉里，已矣哉，春草暮兮秋风惊，秋风罢兮春草生，绮罗毕兮池管尽，琴瑟灭兮丘陇平，自古皆有死，莫不饮恨而吞声。
