<strong>象犀兕駮貔熊鹿獐兔狐猿猕猴果然狌々貂鼠</strong>
◇象
《尔雅》曰：南方之美者，有梁山之犀象焉。
《山海经》曰：巴蛇食象，三岁而出其骨。
《左传》曰：象有齿，以焚其身。
《孟子》曰：周公驱犀象而远之，天下大悦。
《万岁历》曰：成帝咸康六年，临邑王献象一，知跪拜，御者使从之。
《吴志》曰：贺齐为新都郡守，孙权出祖道，作乐舞象，权谓齐曰：今定天下，都中国，使殊俗贡珍，百兽率舞，非君而谁。
《江表传》曰：孙权遣使诣献驯象二头，魏太祖欲知其斤重，咸莫能出其理，邓王冲尚幼，乃曰：置象大舡上，刻其所至，秤物以载之，校可知也，太祖大悦。
又曰：魏文帝遣使於吴，求象牙，群臣以非礼，欲不与，孙权敕付之。
蜀将诸葛亮，讨贼还成都，孙权遣劳问之，送驯象二头与刘禅。
吴时外国传曰：扶南王盘况，少而雄桀，闻山林有大象，辄生捕取之，教习乘骑，诸国闻而伏之，《博物志》曰：昔日南有四象，各有雄雌，其一雌死百有馀日，其雄泥土著身，独不饮酒食肉，长吏问其所以，辄流涕焉。
法显记曰：迦维罗卫国，从佛生处东行五由旬，有国名蓝莫，此国王得佛一分舍利，还归起塔，塔边有池，池中有龙，常守护此塔，昼夜供养，乃有群象，以鼻取水洒地，取杂花香而供养，诸国道人来，欲礼拜塔，遇象大怖，依树自翳，见象如法供养，道人太息悲感，即舍大戒，还作沙弥，自挽水平治处所，使得净絜。
《异苑》曰：会稽张茂，尝梦大象，以问万推，曰：君当为大郡，而不能善，夫象者大兽，取其音，兽者守也，象以齿焚其身，后必为人所杀，茂永昌中为吴兴太守，值王敦问鼎，执正不移，敦遣沈充杀之。
【赞】晋郭璞赞曰：象实魁梧，体巨貌诡，肉兼十牛，目不逾豕，望头如尾，动若丘徙。
◇犀
《尔雅》曰：犀似豕，［形似牛，猪头大腹卑脚，脚有三节，黑色，二角，一在顶，一在鼻。］
《战国策》曰：张仪为秦破纵连横，说楚王，楚王遣车百乘，献骇鸡之犀，夜光之璧於秦王。
《韩诗外传》曰：太公使南宫适至义渠，得骇鸡犀，以献纣。
《汉书》曰：元始二年，黄支国献犀牛。
又曰：尉他献文帝犀角十。
又曰：乌弋国出犀牛。
蜀王本纪曰：江水为害，蜀守李冰作石犀五枚，二枚在府中，一枚在市桥下，二在水中，以厌水精，因曰石犀里。
《抱朴子》曰：通天犀有一白［原讹百，据冯校本改。］理如线者，以盛米，置群鸡中，鸡欲往啄米，至辄惊却，故南人名为骇鸡也，得其角一尺以上，刻为鱼而衔以入水，水常为开，方三尺，可得气息水中，以其角为叉导者，得煮毒药为汤，以此叉导搅之，皆生白沫，无复毒势。
刘欣期交州记曰：犀出九德县，其毛如豕，蹄有三甲，头如马，有二角，鼻上角长，额上角短。
《南州异物志》曰：玄犀处自林麓，食惟棘刺，体兼五肉，或有神异，表灵以角，含精吐烈，望若华烛，置之荒野，禽兽莫触。
【赞】晋郭璞犀赞曰：犀之为状，形兼牛豕，力无不倾，吻无不靡，以贿婴灾，因乎角椅。
【序】晋傅咸犀钩序曰：世称鸡骇之犀，闻之父常侍曰：犀之美者有光，鸡见影而惊，故曰骇鸡，有以此钩见遗者，乃为之铭。
◇兕
《尔雅》曰：兕似牛，［一角，肉重千斤。］
《说文》曰：兕，如野牛，青皮坚厚，可以为铠，嶓冢之山，其兽多兕。
《毛诗》曰：酌彼兕觥。
《战国策》曰：楚王游於云梦，有狂兕忽至，王弯弓而射之，应发而殪，仰天而叹曰：乐矣今日之游，万岁千秋之后，谁与乐此。
《论衡》曰：太师尚父，为周司马，将师伐纣，到孟津之上，杖钺把旄，号其众曰仓兕，夫仓兕水中之兽也，善覆人舡，因神以化，令汝急渡。
【赞】晋郭璞山海图赞曰：兕惟壮兽，似牛青黑，力无不倾，自焚以革，皮充武备，角助文德。
◇駮
《尔雅》曰：駮如马，倨牙，食虎豹。
《山海经》曰：中曲之山，有兽焉，其状如马，而白身黑尾，一角，虎牙爪，音如鼓，其名曰駮，是食豹，可以御兵。
【赞】晋郭璞赞曰：駮惟马类，实畜之英，骧首腾旄，嘘天雷鸣，气无不凌，吞虎辟兵。
◇貔
《尔雅》曰：貔白狐，其子豰，［呼鹿反，一名执夷。］
《说文》曰：貔，豹属，出貉国。
《尚书》曰：如虎如貔。
《礼记》曰：前有挚兽，则载貔貅。
《毛诗》曰：献其貔皮，赤豹黄罴。
【赞】晋郭璞貔赞曰：书称猛士，如虎如貔，貔盖豹属，亦曰执夷，白狐之云，自是而非。
◇熊
《说文》曰：熊兽似豕，山居冬蛰。
《本草经》曰：熊脂一名熊白，味甘，微温无毒，止风痺。
《六韬》曰：文王囚羑里，散宜生得黄熊而献之於纣。
《周书》曰：成王时，不屠国献青熊。
《毛诗》曰：维熊维罴，男子之祥。
《诗义疏》曰：熊能攀缘上高树，见人则颠倒投地而下，冬入穴而蛰，始春而出。
《左传》曰：晋灵公使宰夫胹熊蹯，不熟，杀之，寘诸畚，载以过朝。
又曰：郑子产聘于晋，晋侯有疾，韩宣子曰：寡君寝疾，於今三月，并走群望，有加而无瘳，今梦黄熊入於寝门，其何厉鬼也，对曰：以君之明，子为大政，其何厉之有，昔尧殛鲧于羽山，其神化为黄熊，实为夏郊，三代祀之，晋为盟主，其或者未之祀乎，韩子祀夏，晋侯有间。
《孟子》曰：生［按生字衍。］鱼我所欲，熊掌亦我所欲，我所欲二者不兼，舍鱼取熊掌，义者我欲，生亦我欲，二者不得兼，舍生取义。
《史记》曰：赵简子病，不知人，五日寤，而曰：我之帝所，见一熊，欲援我，帝命我射之，中熊，熊死，后有当道者，曰：帝令主君灭二卿，熊其祖也。
《汉书》曰：孝元帝冯昭仪，上幸虎圈斗兽，后宫皆坐，熊出圈，攀槛欲上殿，昭仪乃当熊而立，及左右格杀熊，上问人情惊惧，汝何故前当，昭仪对曰：夫猛兽得人而止，妾恐熊至御座，故身当之耳，帝嗟叹，以此倍敬重之。
《东观汉记》曰：安帝永初九年，永昌献象牙熊子。
建武故事曰：咸和七年，左右启以米饴熊，上曰：此无益而费於穀，且是恶兽，所不宜畜，使遣打杀，以肉赐左右直人。
《抱朴子》曰：玉策记称，熊寿五百，五百岁则能化。
《续搜神记》曰：晋升平中，有人入山射鹿，忽堕一坎，窅然深绝，内有数头熊子，须臾，有一大熊来入，瞪视此人，人谓必害己，良久，出藏得果栗，分与诸子，末后作一分，以著此人前，人饥久，於是冒死取啖之，既转相狎习，熊每旦觅食果还，辄分此人，此人赖以支命，后熊子大，其母一一负将出，子既尽，人分死坎中，穷无出路，熊母寻复还入，坐人边，人解其意，便抱熊之足，於是跳出，遂得无他。
《异苑》曰：邵陵高平黄秀，以元嘉三年入山，经月不还，其儿根生寻觅，不［不字疑衍。］见秀蹲空树中，从头至腰，毛色如熊，问其何故，答曰：天谴如此，汝但自去，生哀恸而归，逾年，伐山人见形尽为熊矣。
又曰：熊兽藏於山穴，穴里不得见秽及复［《太平御览》九百零八作伤。］残，则合［御览作舍。］穴自死，人欲捕者，便令一人卧其藏内，馀伴执杖，隐在崖侧，熊辄共舆出人，不使伤挞，傍人仍将骋其矛。又有居大树孔中，东土呼熊为子路，以物击树，云子路可起，於是便下，不呼则不动也。
【启】梁刘孝威谢熊白启，窃以馆有射熊之名，台无走狗之号，上林绝胡人之搏，禁地无张京之犯，而突出羽川，来攀御槛，光逾厚璧，殆惑朱公之价，色丽烛银，将堪穆王之宝。
◇鹿
《尔雅》曰：鹿牡麀，其子麛，其迹速，绝有力{鹿弁}，肩。
《毛诗》曰：野有死鹿。
又曰：鹿鸣，宴嘉宾也，呦呦鹿鸣，食野之萍。
《国语》曰：周穆王征犬戎，得四白鹿。
《穆天子传》曰：天子赐曹奴之人，黄金之鹿。
又曰：天子射鹿于林中。
《韩子》曰：夫马似鹿者千金。
《史记》曰：赵高欲为乱，恐群臣不听，乃先设验，持鹿於二世，曰：马也，二世笑曰：丞相误耶，谓鹿为马，问左右，或言马以阿赵高，或言鹿者，高因阴中言鹿者以法。
又曰：高祖诏捕蒯通至，问曰：若教淮阴侯反乎，对曰：然，秦失其鹿，天下共逐之，狗固吠非其主。
《东方朔传》曰：武帝时，有杀上林鹿者，下有司收杀之，朔时在旁曰：是故当死者三，陛下以鹿杀人，一当死，天下闻陛下重鹿贱人，二当死，匈奴有急，须鹿触之，三当死。
《列仙传》曰：苏躭与众儿俱戏猎，常骑鹿，鹿形如常鹿，遇崄绝之处，皆能超越，众儿问曰：何得此鹿骑而异常鹿耶，答曰：龙也。
谢承《后汉书》曰：郑弘为临淮太守，行春，有两白鹿随车，侠毂而行，弘怪问主簿黄国，鹿为吉凶，国拜贺曰：闻三公车辎画作鹿，明府当为宰相，弘果为太尉。
范晔《后汉书》曰：云南县有神鹿，两头，能食毒草，［华阳国志云，此鹿出云南雄仓山。］
《古今注》曰：明帝永平中，三角鹿出江陵，孝和帝永元中，豫章徐汗，得白鹿，高丈九寸。
《三辅决录》曰：辛缮，字公文，少治春秋诗易，隐居弘农华阴，弟子受业者六百馀人，所居旁有白鹿，甚驯，不畏人。
《魏略》曰：成公英先随韩约，后降太祖，从行出猎，有三鹿走过公前，命英射之，三发三中，皆应弦而倒。
《魏志》曰：文帝猎，失鹿，帝大怒，据胡床，拔刀收吏，将欲斩之，苏则谏，乃止。
魏末传曰：初明帝为平原王，王母甄后妒，文帝杀之，故不立为太子，尝从帝猎，见鹿子母，帝射杀鹿母，语明帝射其子，对曰：陛下既已杀其母，臣不忍复杀其子，因涕泣，帝放弓矢叹曰：此语一何痛哉，由是帝立太子意定矣。
《抱朴子》曰：鹿寿千岁，满五百岁则色白。
《神仙传》曰：鲁女生者，饵术绝穀，入华山，后故人逢女生，乘白鹿，从玉女数十人。
又曰：沈羲尝於道路逢白鹿车一乘，龙车一乘，从数十人骑，迎羲。
《广州先贤传》曰：丁茂，字仲虑，交阯人也，至孝，母终，负土治冢，列植松柏，白鹿游乎左右。
《濑乡记》曰：老子乘白鹿，下讬於李母也。
【序】袁山松白鹿诗序曰：荆门山临江，皆绝壁峭峙，壁立百馀丈，亘带激流，禽兽所不能履，北岸有一白鹿，鹿泅过江，行人见之，乘刀竞逐，谓至山下必得鹿，忽然若飞，超冈而去，于今此壁谓之白鹿。
上［疑当作古，按本诗系节古乐府乌生八九子四句，全诗见宋书二十一乐志。］诗曰：白鹿乃在上林西苑中，射工尚复得白鹿哺唶之，黄鹄摩天极高飞，后宫尚得烹煮之。
【表】魏陈王曹植猎表曰：於七月伏鹿鸣塵，四月五月射雉之际，此正乐猎之时。
晋殷仲堪上白鹿表曰：巴陵县清水山，得白鹿一头，白者正色，鹿者景福嘉义。
【笺】宋孝武帝在彭城参佐庆获白鹿笺曰：伏承获白鹿於彭城之东山，皓质玉映，育性驯和。
◇獐
《春秋运斗枢》曰：枢星散为獐。
《说文》曰：麕，獐也。
《尔雅》曰：麕牝麜，栗音，其子麆，助音，其迹解，绝有力豜。［育音，○《太平御览》九百零七作肩。］
《毛诗》曰：野有死麕，恶无礼也。
《穆天子传》曰：天子赐曹奴之鹿，白银之麕，［今地中得玉胜金大，即古路夷狄质，○穆天子传二金大作金犭苟，疑此当作犬。又，穆天子传路作赂，质作货。］
《吕氏春秋》曰：使麕疾走，马弗及也，而得之者，时顾也。
建武故事曰：咸和六年，计贡合集於乐堂，有野麕走至堂前，左右逐之，於池中而获之焉。
《论衡》曰：都尉王子凤时，麕入府中，其后迁为丹阳太守。
晋《起居注》曰：咸宁中，白獐见魏郡，后诸州各送白獐。
《晋中兴书》曰：中兴所在献白麕。
萧广济《孝子传》曰：萧国遭丧，有鹄游其庭，至暮而去，獐暮入其门，与犬马旅，至旦而去。
【诗】魏文帝诗曰：巾车出邺宫，校猎东桥津，重罝施密网，罕罼飘如云，弯弓忽高驰，一发连双麕。
【表】晋王述上白獐表曰：所领阮藻之江宁县界，得白獐一头，毛色絜素於其类，信斯诚之嘉祥也。
【启】陈徐陵谢赉麕启曰：臣昨既陪羽猎，仍宴上林，固谢长卿之文，弥惭子云之赋，预割鲜禽，已同监浦，频蒙大脔，更异梁王，诘旦归来，犹为饱饫，虞衡所献，复降命恩，赐细君以为欢，非屠门而大嚼。
◇兔
《尔雅》曰：兔子嬎，其迹迒，绝有力欣。
《春秋运斗枢》曰：玉衡星散而为兔。
又曰：行失瑶光则兔出月，《毛诗》曰：有兔斯首，炰之燔之。
又曰：肃肃兔罝，施于中逵。
《周易参同契》曰：燕雀不生凤，狐兔不乳马。
《庄子》曰：蹄者所以在兔，得兔而忘蹄。
《韩子》曰：宋人有耕者，田中有株，兔走触，折颈而死，因释耕守株，冀复得兔，为宋国所笑。
《史记》曰：李斯出狱，与其中子俱执，顾谓其子曰：吾欲与汝，复牵黄犬，俱出蔡东门，逐狡兔，其可得乎。
又，范雎谓秦昭王曰：夫以秦而治诸侯，譬若纵韩卢而抟蹇兔也。
谢承《后汉书》曰：方储幼丧父，负土成坟，种奇树千株，白兔游其下。
张璠《汉记》曰：梁冀起兔苑於河南，移檄在所，调发生兔，刻其毛以为识。
《抱朴子》曰：兔寿千岁，满五百岁则色白。
《论衡》曰：儒者言月中有兔，夫月水也，兔在水中则死，夫兔月气也。
张衡《灵宪》曰：月者，阴精之宗，积而成兽，象兔蛤。
【序】晋王廙白兔赋序曰：丞相琅邪王，始受旄节，作镇北方，仁风所被，回面革心，昔周旦翼成，越裳重译而献白雉，著在前典，历代以为美谈，今在我王，匡济皇维，而有白兔之应，可谓重规累矩，不忝先圣也。
【诗】古歌诗曰：采取神药山端，白兔捣［《太平御览》九百零七捣下有成字。］虾蟆丸，奉上陛下一玉柈。
【颂】张浚白兔颂曰：其毛春素，织毫秋黑，点缀五采，渐染粉墨，盖久隐时见，应世德也，徐疾备体，达消息也，姿质皓朗，民之则也，被白含文，好无极也，秦失鹿於近郊，晋得兔於远境。
【表】晋桓温贺白兔表曰：臣闻至德通玄，则祯祥降，灵和所感，则异物生，今白兔见于春穀县，皓质纯素，皦然殊观。
梁简文帝上白兔表曰：瑞表丹陵，祥因旧沛，四灵可迈，既验玉衡之精，千岁变采，有符明月之状，岂殊丹岫之羽，不止帝梧，庶比素质之禽，得游君囿。
周庾信上白兔表曰：光鲜越雉，色丽秦狐，月德符徵，金精表瑞。
◇狐
《山海经》曰：青丘之国，有狐九尾。
《说文》曰：狐妖兽，鬼所乘也，有三德，其色中和，小前大后，死则丘首，易曰：田获三狐。
《毛诗》曰：狐裘逍遥。
又曰：狐裘豹裒。
《礼记》曰：天子狐白之裘，诸侯青，卿大夫狐掖。
《穆天子传》曰：天子猎於渗泽，得白狐。
《管子》曰：代出狐白衣之皮裘，狐应阴阳之变，六月而一见，公卿买之，代人忘其难得，喜其贵价，必相率而求之，取此物者，因令齐载金钱买之，代各求狐白皮，代王闻之，果去其农，处山林求狐，二十四月，不得一狐，离支闻而伐之，代王即将其士卒服於齐。
《慎子》曰：廊庙之材，非一木之枝，狐白之裘，非一狐之皮。
《韩子》曰：翟人献狐玄豹之皮於晋文公，文公受皮而叹曰：以皮之美，自为罪也。
《汉书》曰：陈胜吴广，次所旁丛祠中，［次人所止处也，丛鬼所冯。］夜构火狐鸣曰：大楚兴，陈胜王。
名山记曰：狐者，先古之淫妇也，其名曰紫，化而为狐，故其怪多自称阿紫。
《白虎通》曰：狐死首丘，不忘本也，九德至，则九尾能得其所，子孙繁息，於尾，明后当盛也。
【赞】晋郭璞九尾狐赞曰：青丘奇兽，九尾之狐，有道祥见，出则衔书，作瑞於周，以摽灵符。
◇猿
《山海经》曰：堂庭之山，发爽之山，其上多白猿。
《吕氏春秋》曰：荆王有神白猿，王自射之，则搏树而熙，使养由基射之，始调弓矫矢，未发，猿拥树而号。
《淮南子》曰：楚王亡其猿，而林木为之残。
《汉书》曰：李广猿臂善射。
《吴越春秋》曰：越王问范蠡手战之术，范蠡曰：臣闻越有处女，国人称之，原王请问手战之道，於是王乃请女，女将北见王，道逢老人，自称袁公，袁公问女，闻子善为剑，原得一观之，处女曰：妾不敢有所隐也，唯公所试，公即挽林内之竹，似枯槁，未折堕地，女接取其末，袁公操其本而刺处女，处女应即入之，三入，因举杖击袁公，袁公则飞上树，化为白猿。
《抱朴子》曰：猿寿五百岁，则变为玃，千岁则变为老人。
又曰：周穆王南征，一军皆化，君子为猿为鹤，小人为虫为沙。
张载论曰：白猿玄豹，藏於棂槛，何以知其接垂条於千仞。
宜都山川记曰：峡中猿鸣至清，诸山谷传其响，泠泠不绝，行者歌之曰：巴东三峡猿鸣悲，猿鸣三声泪霑衣。
【诗】梁沈约石塘濑听猿诗曰：噭々夜猿鸣，溶溶晨雾合，不知声远近，唯见山重沓，既欢东岭唱，复伫西岩答。
陈萧诠赋得夜猿啼诗曰：桂月影才通，猿鸣回入风，隔岩还啸侣，临潭自响空，挂藤疑欲饮，吟枝似避弓，别有三声泪，霑裳竟不穷。
【赋】晋傅玄猿猴赋曰：余酒酣耳热，懽颜未伸，遂戏猴而纵猿，何〈環夂〉畋之惊人，戴以赤幩，袜以朱巾，先装其面。又丹其唇，扬眉蹙额，若愁若瞋，或长眠而抱把［把字明本无。］勒，或嚄咋而龌龂，或颙仰而踟蹰，或悲啸而吟呻，既似老公。又类胡儿，或低眩而择飒，或抵掌而胡舞。
【赞】晋郭璞白猿赞曰：白猿肆巧，由基抚弓，应眄而号，神有先中，数如循环，其妙无穷。
◇猕猴
《楚辞》曰：猕［招隐士猕下有猴字。］兮熊罴，慕类兮以悲。
《韩子》曰：燕王徵巧术人，请以棘刺之端为母猴，母猴成，巧人曰：人主欲观之，必半岁不入宫，不饮酒食肉，雨霁日出，视之晏阴之间，而刺之之母猴乃可见也，燕王曰：养之，不能观也。
《汉书》曰：韩生劝项羽都关中，羽曰：吾闻富贵不还故乡，如衣锦夜行，乃烧宫室，都彭城，韩生曰：人言楚人沐猴而冠，果然。
又曰：长信少府檀长卿，为沐猴与狗斗，盖宽饶奏免之。
【赋】后汉王延寿王孙赋曰：原天地之造化，实神伟之屈奇，道玄微以密妙，信无物而弗为，有王孙之狡兽，形陋观而丑仪，颜状类乎老公，躯体似乎小儿，眼睚〈目禺〉以〈月穴〉恤，视〈目戢〉睫以〈目夬〉睳，鼻〈鼻圭〉齁以〈鼻及〉〈鼻夹〉，耳聿役以適知。口嗛呥以〈齿佥〉〈齿臽〉，唇〈南皮〉〈口習〉以形〈开皃〉，齿崖崖以齴々。嚼〈口任〉囃而嗫唲，储粮食於两颊，稍委输於胃脾，踡菟蹲而狗踞。声历〈口鹿〉而喔咿，或嗝嗝而〈口壳〉々。又〈口适〉嗅其若啼，缘百仞之高木，攀窈褭之长枝，背牢落之峻壑，临不测之幽谿，寻柯条以宛转，或捉腐而登危，或犀跳而电透，乍瓜悬而瓠垂，归琐系於庭厩，观者吸呷而忘疲。
晋阮籍猕猴赋曰：夫猕猴直其微者也，犹累於下陈，体多似而匪类，貌乖殊而不纯，外察慧而无度，故人面而兽身，性偏凌而干进，似韩非之囚秦，杨眉頞而骤眒，似巧言而伪真，整衣冠而伟服，怀项王之思归，躭嗜欲而眄视，有长卿之研姿，沐兰汤而滋秽，匪宋朝之媚人，终嗤弄而处泄，虽近习而不亲。
◇果然
吴录，《地理志》曰：九真胥浦县，有兽名果然，猿狖类也，色青赤有文，居树上，此郡及日南皆有之。
南方草物状曰：果然兽，生在山林上，民人以弓毒射之，剥取皮，皮文青赤白色，缝相连作席，出九真日南郡。
《南州异物志》曰：交州以南，有果然兽，其鸣自呼，身如猿，犬面，通有白色，其体不过三尺，而尾长四尺馀，反尾度身，过其头，视其鼻，仍见两孔，作［《太平御览》九百一十作仰。］向天，其毛长，柔细滑泽，色以白为质，黑为文，视如苍头鸭，胁边班文，集十馀皮，可得一蓐，繁文丽好，细厚温暖。
【赋】魏锺毓果然赋曰：果然似猴象猿，黑颊青身，肉非嘉餚，唯皮为珍。
【启】梁张缵谢皇太子赉果然褥启曰：伏以狐裘熊席，徒负旧名，玄豹青犭军。未能適体，严冰在节，朔飚结宇，吹纶愧暖，挟纊惭温，但勤非伏寝，恩重夜覆，道媿经明，坐叨重席，仰荣俯媿，进退在颜。
◇狌々
《山海经》曰：有兽人面，名曰狌々。
又曰：狌々知人名，其为兽，如豕而人面。
《尔雅》曰：狌狌小而好啼，［今交阯封溪出，状如獾〈犭屯〉，声似小儿啼。］
《礼记》曰：狌々能言，不离禽兽。
《广志》曰：狌狌似狟，声如小儿啼，不闻其言，出交阯封溪县。
《孙卿子》曰：狌々能言笑，亦二足无尾，而君子啜其羹，食其胾，故人非以二足无毛，以知礼也。
《吕氏春秋》：伊［《太平御览》九百零八伊下有尹字。］说曰：肉之美者，狌々之唇。
《淮南子万毕术》曰：归终知来，狌々知往，［归终，神兽。］
《括地图》曰：狌々人面豕身，知人名。
《蜀志》曰：封溪县有兽，曰狌々，体似猪，面似人，音作小儿啼声，既能人语。又知人名，人以酒取之，狌々觉，初蹔尝之，得其味甘而饮之，终见羁缨也。
《华阳国志》曰：永昌郡有狌々，能言，其血可以染朱罽。
南方草物状曰：狌々之兽，生在野，状如〈犭屯〉子，民人捕取，交阯武平兴古有之。
【赞】晋郭璞狌々赞曰：能言之兽，是谓猩猩，厥状似猴，号音若嘤，自然知往，颇识物情。
◇貂
《说文》曰：貂，鼠属也，而大，黄黑，出丁零国。
《广志》曰：貂出扶馀挹娄。
《东观汉记》曰：建武二十五年，乌桓献貂豹皮，诣阙朝贺。
《魏略》曰：扶馀国出貂豽，［奴骨反。］
魏书曰：鲜卑有貂鼲子，皮毛柔软，故天下为名裘。
《魏志》曰：乌丸传，挹娄国出好貂，今所谓挹娄貂是也。
《江表传》曰：辽东太守，遣使诣孙权，送貂皮千枚，欲举国归吴。
【启】梁简文谢敕赉貂坐褥席启曰：东瀛美毳，不著马彪之仪，北朔文茵，岂问张敞所记，阴炭既重，寒井犹冰，特降殊私，温华曲被，虽狐白千金，织成千种，李颁汉被，杨降曹毡，不足以仿佛洪慈，连类圣泽。
◇鼠
《尔雅》曰：鼢鼠，［坟，地中行者。］鼸鼠，鼷鼠，［有毒，螫毒。］鼶鼠，［斯。］鼬鼠，［似龂，赤黄色，大尾，啖鼠，江东呼鼪鼠。］鼩鼠，［劬。］鼭鼠，［时。］鼥鼠，吠，鼫鼠，［石，头似兔，尾有黄色，好在田中，食穀豆。］鼤［问。］鼠，鼨终，鼠，豹文鼮鼠，［汉武时得此鼠，终军知之，赐帛百疋，文采如豹。］鼯鼠夷〈由鸟〉，［似蝙蝠，肉翅，飞且乳，亦名飞生，音如人食火烟。］
方言曰：蝙［边音。］蝠，［福。］自关而东，谓之服翼，或谓之飞鼠，或谓老鼠，或谓之仙鼠，自关而西，秦陇之间，谓蝙蝠，北燕谓之蟔蟙。
《说文》曰：鼠，穴虫之总名也，象形，凡鼠之属皆从鼠，鼨鼠出胡地，可作裘，鼫，五伎鼠也，能飞不能上屋，能缘不能穷木，能浮不能渡谷，能穴不能掩身，能走不能先人。
《易》曰：艮为鼠。
《毛诗》曰：相鼠，刺无礼也，隆文公正其群臣，而刺在位不承先君之礼仪也，相鼠有皮，人而无仪，人而无仪，不死何为。
又曰：硕鼠硕鼠，无食我黍。
《诗义疏》曰：樊光谓即尔雅鼫鼠也，许慎云，鼫鼠，五伎鼠也，今之河东有硕鼠，大能人立，前［《太平御览》九百十一前上有交字。］两脚於头上跳舞，善鸣，食人禾稼，逐则走入树空中，亦有五伎，或谓雀鼠，其形大，故叙云石鼠也，魏今河东河北县也，诗言其方物，宜谓此鼠，非今大鼠。又不食禾苗，本草又谓蝼蛄为石鼠，亦五伎，古今方土名虫鸟，物异名同，故记也。
《左传》曰：齐侯将为臧纥田，纥闻之，见齐侯，与之言伐晋，对曰：多则多矣，抑君似鼠，夫鼠昼伏夜动，不穴於寝庙，畏人故也，今君闻晋之乱而伐焉，宁将事之，非鼠而何，乃弗与田。
《晏子春秋》曰：景公问晏子治国何患，对曰：社鼠者，不可燻，不可灌，君之左右，出卖寒热，入则比周，此之谓社鼠也。
尹《文子》曰：郑人谓玉未理者为璞，周人谓鼠未腊者为璞。
《庄子》曰：且鸟高飞以避矰弋之患，鼷鼠深穴於神丘之下，以避薰凿之患。
又曰：惠子相梁，庄子往见之，或谓惠子曰：庄子欲代子相，於是惠子恐，搜於国中，三日三夜，庄子见之曰：南方有鸟，其名鹓雏，子知之乎，夫鹓雏发南海，飞至北海，非梧桐不止，非竹实不食，非醴泉不饮，於是鸱得腐鼠，鹓雏过之，仰而视之曰：哧，今子欲以梁国哧我耶。
贾谊书云，鄙谚曰：欲投鼠而忌器，此善喻也，近器尚惮，况贵大臣之近於帝王乎。
《列子》曰：虞氏者，梁富人也，登高楼，临大路，设乐陈酒，击博其上，而游侠相随行楼下，博者射中而笑，鸢堕腐鼠而中游侠，游侠相与语曰：虞氏富久矣，常有轻人之志，乃辱我以腐鼠，请灭其家，夜乃攻於虞氏，大灭之，此谓类而非我，［《太平御览》九百十一作也。］
《淮南子万毕术》曰：狐目狸脑，鼠去，於其穴，被发向北，咒杀巫鼠。
《史记》曰：李斯少时为乡中吏，见吏舍中鼠食不絜，人犬数惊之，入仓，见鼠食积粟，居大庑下，无人犬之忧，乃叹曰：人贤不肖如鼠，在所自处耳。
又曰：张汤，杜陵人也，其父为长安丞，出外，汤为儿守舍，而鼠盗肉，其父还怒，乃笞汤，汤掘，遂得盗鼠及馀肉，劾鼠掠治，传爰书，［谓传囚也，爰，易也，以此书易验者。］讯鞫论报，并取鼠与肉，具狱磔堂下，其父见之，视其文辞，如老狱吏。
东方朔神异记曰：北方有曾冰万里，厚百丈，有蛇奚鼠，在冰下出焉，其形如鼠，食草木，肉重万斤，可以作脯，食之已热，其毛长可八尺，可以为蓐，卧之可以却寒，其皮可以蒙鼓，其声千里，有美尾，可来鼠，［此尾所在，鼠辄入此聚。］
京房《易飞候》曰：鼠舞国门，厥咎亡，鼠舞於庭，厥咎诛死。
《汉书》：左冯翊韩延寿，有罪下狱，杨惲上书，讼延寿，郎中丘常谓惲曰：闻君侯讼韩冯翊，当得活，惲曰：事何容易，蛇巠蛇巠者未必全也，我不能自保，真人所谓鼠不容穴，坐衔窭数也。
又曰：苏武使匈奴，匈奴徙武北海上无人处，使牧羝羊，羝羊生乳乃归，武至海上，廪食不至，乃掘野鼠草实而食之。
《广志》曰：白猿长尾白腹，［句疑有讹。］善缘登，若家鼠小异者，鼠，［《太平御览》九百十一鼠上有鼢字。］深目而短尾，苗鼠者，野鼠也，小而短尾，天鼠以皮为裘，今当名其裘为天鹿裘，黄鼠在田野间为群，害穀麦，凡善走，把不得，唯鼠狼能得之。
窦氏家传曰：窦攸治《尔雅》举孝廉为郎，世祖与百寮大会灵台，得鼠，身如豹文。焚之光泽，世祖异之，问群臣莫知，唯攸对曰：名鼮鼠，诏问何以知之，攸曰：见《尔雅》诏案视书，如攸言，赐帛百疋，诏诸侯子弟，从攸受尔雅。
《魏略》曰：大秦国出辟毒鼠，《魏志》曰：公子仓舒早惠，时军国多事，用刑严重，太祖马鞍在库，为鼠所齧，库吏惧罪必死，议欲面缚首罪，犹虑不免，冲谓曰：待三日中，然后自归，冲於是以刀穿单衣，如鼠齧者，谬为失意，貌有愁色，太祖问之，冲对曰：世俗以为鼠齧衣者，其主不吉，今衣见齧，是以忧戚，太祖曰：此妄言耳，无所苦也，俄而库吏以齧鞍闻太祖，太祖笑曰：儿衣在侧尚齧，况马鞍悬柱乎，一无所问。
又曰：臧洪传曰：洪为袁绍所围，粮乏，乃掘鼠而食。
《博物志》曰：鼠食巴豆三年，重三十斤。
《列异传》曰：中山王周南，正始中，为襄邑长，有鼠衣冠出厅事，语曰：尔某日当死，周南不应，至期复出，冠帻绛衣，语曰：尔日中当死，复不应，入，复更出，日［原讹曰：据冯校本改。］適中，鼠曰：周南汝不应，死我，［太平御览九百十一作我死，此倒。］复何道，遂颠蹶而死，即失衣冠，视如常鼠也。
《晋阳秋》曰：太兴中，衡阳区纯作鼠市，四方丈馀，开四门，门有一木人，纵四五鼠於中，欲出门，木人辄以推推之。
《抱朴子·内篇》曰：玉策记称，鼠寿三百岁，满一百岁者则色白，善凭人而卜，名曰仲，能知一年中吉凶，及千里外事也。
《晋太康地记》曰：鸟鼠山在陇西首阳县西南，鼠尾短，形如家鼠，入三四尺，鼠在内，鸟在外，为牝牡。
《梁州记》曰：聟水北聟乡山，有仙人唐公房祠，有一碑，庙北有大坑，碑云，是其旧宅处，公房举宅登仙，故为坑焉，山有易肠鼠一月三吐易其肠，束广微所谓唐鼠者也，［《博物志》曰：唐房升仙，鸡狗并去，唯以鼠恶，不将去，鼠悔，一月三出肠也。］
刘欣期交州记曰：竹鼠如小狗子，食竹根，出封溪县。
《秦州记》曰：乞佛虏乾归，未移抱罕金城，见鼠有数万头，将诸小鼠，各衔马屎，群移而度洮丽二水，悉止抱罕，自是二年而乾归徙焉。
《异苑》曰：西域有鼠王国，鼠大如狗，中者如兔，小者如常鼠，头悉白，然带以金枷，商估有经过其国，不先祈祀者，则齧人衣裳，世得沙门咒原，便获无他，众僧释道安昔至西方，亲见如此，俗谚云，鼠得死人目精则为王。
《幽明录》曰：吴北寺终祚道人，卧斋中，鼠从坎出，言终祚后数日必当死，终祚呼奴，令买犬，鼠云，亦不畏此也，但令犬入此户，必死，须臾犬至，果然，终祚乃下声语其奴曰：明市雇十檐水来，鼠已逆知之，云止欲水浇取我，我穴周流，无所不至，竞日浇灌，了无所获，密令奴更借三十馀人，鼠云，吾上屋居，奈我何，至时处在屋上，奴名周，鼠云，阿周盗二十万钱叛，后试开库，实如所言也，奴亦叛去，终祚当为商贾，闭其户而谓鼠曰：汝欲使我富耳，今远行，勤守吾房中，勿令有所零失也，时桓玄在南州，禁杀牛甚急，终祚载数万钱，窃买牛皮，还东货之，得二十万，还室犹闭，一无所失，怪亦绝，遂大富。
《述异记》曰：宋南谯王刘义宣，镇荆州，府吏蔡铁善卜，宣射得一白鼠，置函中，乃召铁，使卜函中何物，谓中者当厚赏，僻即加重罚，铁兆成，笑曰：具已知矣，公曰：状之，铁曰：兑色之鼠背明户，弯弧射之绝左股，鼠孕三雄而两雌，若不见信，剖腹而立知，公乃使剖鼠腹，皆如铁言，即赐钱一万。
《地镜图》曰：黄金之见，为火及白鼠。
《风角要占》曰：长吏居官厌盗贼法，七月，以生鼠九枚，置笼中，埋子地，秤九百斤土覆坎，深各二尺五寸，筑之合坚固。
《杂五行书》曰：停部，取停部地土涂灶，水火盗贼不经，涂屋四角，鼠不食蚕，涂仓{朁虫}，鼠不食稻，以塞埳，百日鼠种绝。
【赞】晋郭璞鼮鼠赞曰：有鼠豹采，厥号为鼮，汉朝莫知，郎中能名，赏以束帛，雅业遂盛。
又鼯鼠赞曰：鼯之为鼠，食烟栖林，载飞载乳，乍兽乍禽，皮籍孕妇，人为大任。
又鼷鼠赞曰：小鼠曰鼷，实有螫毒，乃食郊牛，不恭是告，厥谴惟明，徵乎其觉。
又鼫鼠赞曰：五能之鼠，伎无所执，应气而化，翻飞鴽集，诗人歌之，无食我粒。
又鼠赞曰：或以尾翔，或以髯凌，飞鼠鼓翰，儵然皆腾，用无常所，唯神斯凭。
