<strong>○果报</strong>
【胜国之女致祸】古来胜国妇女，多能覆邦，前人纪之甚备。即如石虎、侯景枭雄盖代，一以刘曜幼女，一以溧阳公主，遂能惑之致乱。金之衰也，亦由天水哀王赵佶之女、郑王允蹈之母，骨肉相残，以致于亡。则盗贼夷狄尚以祸水受殃，况中国帝王乎？本朝太祖获故元后妃公主，俱令护视送还，真千古大圣人举动。唯陈友谅故妾一说，稍为日月之食，然《大诰》中明白说出，则又佛菩萨心事，令人感叹无已。
偶于友人处，见宋人画熙陵幸小周后图，太宗头戴幞头，面黔色而体肥，器具甚伟；周后肢体纤弱，数宫人抱持之，周作蹙额不能胜之状。盖后为周宗幼女，即野史所云：每从诸夫人入禁中，辄留数日不出，其出时必詈辱后主，后主宛转避之。即其事也。此图后题跋颇多，但记有元人冯海粟学士题云： 江南剩得李花开，也被君王强折来。怪底金风冲地起，御园红紫满龙堆。 盖指靖康之辱，以寓无往不复之旨。今上保摄圣躬，最为毖慎，左右亦无敢以左道进者，冈陵之算可决也。今上至可决也共二十七字，据写本补。
【亡国后妃流落】李煜以宋开宝八年乙亥失国，小周后已降封郑国夫人，久在命妇之列矣。至太宗而始被幸焉，於此弥见太祖厚德云。又唐中主女号李芳仪者。备太宗后宫，北征契丹侍驾以行。岐沟之败，陷入虏廷，复为辽景宗所嬖，没于北方。此其薄命飘泊，几与隋炀帝萧后无异。萧后始在广陵，陷于宇文化及，旋没于窦建德，又送人突厥为阏氏，再返唐宫，每侍巡幸。我太祖待降王以礼，即凉国公蓝玉大功当封，亦以私侍元妃主得罪，其示戒万世者至矣。
陆游《漫抄》云：李景女归朝后，嫁供奉官孙某，为武强都监，其后为辽圣宗所获，嬖之，拜为芳仪。其说稍异（萧后阏氏事，见杜牧诗中）。按亡国妃主之辱，无过晋惠之羊后，没为刘曜伪后，与生二子。惠帝贾后女临海公主，为人略卖于吴兴钱强，因以送女，女遇主甚酷。东海王司马越妻裴妃，略卖于吴氏。此皆宣王父子凶德之遗殃也。高齐亡后，其后妃酷贫，至卖发烛以自给。
发烛即今之取灯也，利亦微矣。此亦武成诸帝残忍之报乎？又若帝后之降为妃妾者，在北朝尤多。如魏孝武后，高欢女也，孝武入关，后再嫁为彭城王元韶妃。东魏孝静帝后，高欢第二女也，齐受禅，后再嫁尚书仆射杨愔。孝庄后尔朱氏，荣之女也，齐神武纳为别室，天保初，尊为太妃，后文宣帝欲行无礼遇祸。建明帝后小尔朱氏，兆之女也，齐神武纳之，生任城王，后又适范阳卢景璋。齐后主后，斛律光之女也，齐亡，嫁开府元仁。后主左皇后冯小怜初入周，武帝以赐宇文达，后隋文帝又以赐李询，终自杀。周静帝后，司马消难女也，以后父奔陈，降庶人，嫁同州刺史李丹。此虽夷俗，然而革命时也。至故元泰定帝后宏吉剌氏，下为丞相燕帖木儿之妾，即其本朝天下母也，于是天地易位矣。
北凉主沮渠牧犍之后，元魏武成公主也，改嫁南郡公李盖，其后牧犍死，又以公主合葬焉，尤为怪事。此段惧前代事，因太祖圣德，漫及之。
【尹昌隆】尹昌隆者，江西之太和人，举洪武三十年丁丑科一甲第二，授修撰，改监察御史。建文初，帝视朝颇宴，昌隆抗疏力谏，诏云： 此言切中朕过，礼部可遍行天下，使朕有过人皆得而知。 及燕师日迫，又劝建文罢兵息战，许燕王入朝，设有蹉跌，须举位让之，不失作藩王。不报。文皇入京，捕方孝孺、黄、齐等，并昌隆为奸党戮之。昌隆称冤，引前禅位疏为证，检奏果得之。上为流涕，大嘉欢曰： 朕长子在北京，可往辅之。 永乐二年立太子，即升左春坊左中允，太子甚重之。后升礼部主事，其尚书吕震方有盛宠，白事不当，震意叱出之。或曰： 尔旧官僚，竟取太子令旨行之可也。 即从其计。震大怒，上言昌隆曾事庶人，名在党籍，今身为东朝官，阴欲树结，不之父而之子。上逮之下狱，既而赦之，吕震又谮之下锦衣狱，籍其家。上方巡狩，舆重犯以从，谓之隋驾重囚，隆与焉。后谷王谋反，王曾保昌隆为长史，震遂诬隆共谋叛，剐死，夷其族。震寻病疽，见昌隆坐守，号呼： 尹相！尹相！ 以至于死。昌隆初倡禅让之议，其忠邪不可知，然亦可谓冒死不顾矣。至文皇廷诘得免，且令辅佐储宫，则知遇亦颇不浅。终以触忤堂官，再罹谗口，至于寸磔夷宗，则不如同方、黄辈，先死于革除时，犹得保令名，不至列逆籍也。吕震以太子所允之事，敢离间于文皇之前，其罪何可胜诛！及仁宗登极，何以尚优遇之，使死牖下，且恩礼始终也？昌隆为厉，自异古来冤报，载在史册，凛凛可畏。惟近年癸卯妖书一案，浙人沈裕为御史，竟坐皦生光以免缙绅之祸，功德甚大。次年沈病，亦见生光作祟而卒，则不可解矣。
【仇鬼责人】永乐间，礼部尚书吕震，谗尹昌隆于太宗，致遭寸磔。吕见尹为祟，叩头呼 尹相 而死。天顺间，太平侯张轨，以私意杀范广，后遇广於途，归击其额而死。弘治间，礼部侍郎傅瀚，欲挤程敏政，诬以科场作弊，敏政抱忿疽背死，瀚遂代其位。后忽见程入室，忧悸死。嘉靖间，咸宁侯仇鸾恨曾铣、夏言，皆罗织弃市。后二年，见二人以斧砍其背，遂生疽死。少保赵文华谮杀张经等六大臣，临病见诸人坐索命，屡祷不释以死。御史林润劾严世蕃谋叛论斩，后抚南畿，白书见世蕃入，求抵偿死。此皆怨忿所结，得请于帝，自无相放理。
近年壬辰，宁夏兵变，识字周国柱，谋戕党、石二公，又推哱\氏为主，而己潜佐之。及城围急，又劝哱\氏降而献计督府，俘承恩入京。其后以诛逆功至副将，见承恩及其父拜击之，遂弃其师，披剃遁去。此又与唐节度使刘总谋杀父兄，寻见为祟，乃为僧而逃者何异？其后终免与否，不可得而知矣。
【景泰间逆党】原任给事中徐正，先于景泰时，请密见言事，帝许之，乃奏迁上皇及故太子今封沂王于沂州。帝不怿，谪为云南经历。恋妓不行，又谪铁岭卫军。上皇复位，命凌迟于市三日，此人所知也。《西樵野记》又记苏州卫人黄鉴，其父舞文，为害不少。晚生鉴，登正统壬戌进士，上悦其年貌美，官以近侍，苏州人咸谓天理何在？景泰间尤被宠渥，及英宗北还，从南宫复辟，以旧恩进大理寺少卿，召对无虚日。一日，上偶见旧章疏露一角者，取观之，乃鉴所进本，请禁锢上者，亟召见，掷示之，鉴伏罪伏诛，遂灭族。弇州驳之，谓无其事，且无其人。及查是年登科录，则果有黄鉴者，登三甲进士。果为苏州卫军籍，长洲学军生。登第时，其父尚在，与徐正同科进士。徐亦苏之吴江人，乃知是科一榜得二逆臣，又同郡人，亦异矣！
【赵少保祭六大臣】世宗末年，赵甬江少保（文华），以分宜相昵厚，从侍郎骤拜三孤。既而失相君欢，夺职归里，因先赘项氏家于禾城，抵家即病。弥留之际，特设席张乐，追荐六大臣，盖皆生平所购陷者：一为张尚书经，一为李太宰默，一为李中丞天宠，一为丁司马汝夔，其二人失记。未几不起，彷佛有所见云。其督师过里中，寻以倭功成，晋少保，适改岁，自书桃符云： 仗钺专征万里平南之府，鸣珂入相一心拱北之家。 分宜闻之大恚云： 是儿将谋踞我位矣！ 寻有仙酒进御一事，怒遂不可解，因决意逐去。或云是鄢剑泉（懋卿）争宠谗之。
【得子失子】松江陆宗伯平泉艰子，直至五十九，始得今大行彦章，旋予告侍膝下。宗伯老寿善饭，且诸孙绳绳未艾，世以为积善余庆。旴江罗大参近溪，为一时儒、释二教宗师，亦晚年举子。偶有二三游僧踵门参谒，罗爱其辨才，留为上足。
未几，壮儿俱被诱去不返，因悼恨下世，人又致疑天道焉。其失而复得者，如闽中刘云嵩提学，为户部郎时，其儿清狂不慧。一日，忽顿超悟，善属文，甫半年而其仆遇儿于城墙下，则为群丐诱去行乞久矣。亟引之归，其超悟者已灭迹，而此儿蠢蠢如故也。此盖鬼物所为，然亦怪矣。因思夏文愍死西市亦无嗣，其嬖妾苏氏追悼往事，自诉宗党，述往年宠姬崔氏，既孕遣行，今不知尚在否。访之，果得于邻邑，为民家妻，其子已年十五。
未几，穆宗登极，赦夏罪，复爵赐恤。此子且弱冠，当拜玺丞，忽病亡，文愍之后竟斩。此又既得复失，岂夏生前有隐匿耶？或云嘉靖十五年，上撤大内大善殿，建慈宁寺，焚佛牙骨数千斤，皆文愍导之，宜受殄世之报，岂其然乎？正统间，有刘岌者，四川涪州人，景泰甲戌进士。初官京师，妾生一子，为妻所妒，弃之道旁，后八年终无嗣。复至京，其子尚在得还，人以为厚德之报。岌官至礼部尚书，至正德间方卒。弘治间，南京礼部尚书童轩，南钦天监人，景泰辛未进士，临殁时年将望八矣，妾有孕，预名之曰紫芝，后果得遗腹一男。此两宗伯暮年得子，俱在意外理外，较陆宗伯更奇。独童性甚迂，初丧壮子，或诳之曰： 尚当还魂。 遂不收殓，日冀其再生，为人所嗤。
【戮子】士人不幸，处人伦之变，割爱亦须熟筹。如乐羊、金日磾以功名身家起见，不足言矣。若乃唐淮南节度使马举之斩其子，则以退还；南唐大将刘仁瞻之斩其子，则以叛降；本朝大将戚继光之斩其子，则以败绩。此军法所不贷，不得已也。
嘉靖末年，新郑故都御史高捷，有子不才，屡戒不悛，因手刃之。中丞殁后，其地公举乡贤，物论佥谓无忝此典，独河南提学副使杨本庵（俊民）力持之，则专指杀子一事，极诋其忍薄，乡祀事遂终不行。时，隆庆己巳、庚午间也，中丞嫡弟，即高相公（拱），方起首揆，兼掌铨部。时以杨此举为难，相公亦不介怀，即擢为本省参政，驯至通显。杨素和易，有湖广苏味道之目，何此事坚执至此？杨后官一品，殁於位，而无嗣，意其时即以箕裘系念耶？
吴人杨泰毓久居京师，善谈谑，亦学诗，为予友沈千秋客。
沈负时艺盛名，杨有子将冠，令之执经从游。儇薄习为蒱博，每窃侪辈财物，杨屡扑责，胠箧不休。乃谋之妻弟张姓者，同出郊外醉之，扼其喉既绝，瘗之浅土。次日，其魂即叩母舅扉索命，张不数日暴卒，杨生方忧挠，复日睹厥子入室，百端肆詈，杨感疾，涉旬亦殒。此儿罪自当死，何至为厉求偿，将毋夙世冤对耶？
【守土吏狎妓】今上辛巳、壬午间，聊城傅金沙（光宅）令吴县，以文采风流为政。守亦廉洁，与吴士王百谷厚善，时过其斋中小饮。王因匿名妓于曲室，酒酣出以荐枕，遂以为恒。王因是居间请托，橐为之充牣。癸未甲申间，临邑邢子愿（侗）。以御史按江南，苏州有富民潘璧成之狱，所娶金陵角妓刘八者亦在谳中。刘素有艳称，对簿日呼之上，谛视之，果光丽照人，因屏左右密与订，待报满离任，与晤于某所。遂轻其罪，发回教坊。未几邢去，令人从南中潜窜入舟中，至家许久方别。
二公惧东省人，才名噪海内，居官俱有惠爱，而不矜曲谨如此。
是时江陵甫殁，当事者，一切以宽大为政，故吏议不见及云。
潘氏起机房织手，至名守谦者，始大富至百万，生子圭、璧二人，圭有心计，恶弟中分其产，因酖之。弟无后，圭自谓得计。旋生子名成，少年即入赀为南国子生，狠戾淫恣，父爱之，一任其孟浪。初入监，新祭酒未任，而张相公洪阳（位）
以司业署印，见其名诧曰： 奈何与故大司成同名？ 盖前致政祭酒为潘宗伯水帘（晟）也，沈吟许久，曰： 为尔增一字，因名曰潘璧成。 归家而父惊愕不已，盖已心知所谓矣。璧成在南中游狎邪，所携金不足，则贷之魏公府凡数千金。比还，索逋者踵至，成远匿不复见。父为之偿而不及数，徐氏纪纲与相殴，稍伤其父，愤病殁。成始告官，谓徐仆实殴死乃父，至于暴骨检验，当事谓祸起于成，并成囚之，搒掠甚楚。成之弟亦蓄异谋，潜屑金于酒肴，赂狱卒饷之，积岁，成腰骨日重，寻毙狱中。甫死而妖厉百出，先至狱卒家，呼其名，拳之立殒。
旋至弟所，日夜索酒食衣楮之属。弟病已困，其弟妇之父，登己丑进士，为水部郎，以绯袍入叱之，鬼答詈甚横，且发其阴事，水部惭恚归，发病死。其弟宛转床榻间，数年而殁。两家子嗣相继夭亡，潘氏遂灭，前后不过三十余年耳。
【耶律楚材】耶律楚材，大有造于中国，功德塞天地。元世祖眷之，亦异他将相，其封域想必属当时恩锡者。近日，一友人治别业于京师外西山，忽发一冢，开榇得大头颅加常人几倍，不知为何人葬地。余闻之，谏止之曰： 此无论何代，殆必异人。盍早纳其元，封闭之。 未几，掘得碣石，则楚材墓也。虽稍为葺治，闻圹中他物散去多矣。耶律生前举动，已是慈氏后身，又安问遗骸之完缺？但功济一世，而七尺之不保，报应之说似不足信。友人本吴籍，髫年登北畿贤书，慧而有心计，顿成富家。后甫强仕即世，竟无后。
【现报】今詈人有 现世报 之说，意为俚说耳，不知竟有其事。只如嘉靖末年，宣大总督杨顺以媚分宜之故，诬沈炼左道通虏，绞之于市。及隆庆初年，顺坐前事，入狱病死。刑部侍郎洪朝选，以顺曾发华亭公子倩人入闱，为华亭公所恨，不许埋尸，致虫流于户。而朝选居乡，又为抚臣劳堪所劾，缢死狱中，数日始许领埋，亦有小白之泚，其好还如此。又今上初元，有王大臣入禁中事，大榼冯保置刃其袖中，谓高新郑遣刺圣躬。及保败，为兵部郎中前御史陈希美所论，指其诸恶，首举王大臣，实保所使引入，为第一当诛之罪。疏上未下，上一日取刑部原招阅之，忽传旨谓此大事，何以如此轻结？命查原讯官来与冯保对质。辅臣张四维等回奏云：此事已十年，当日问官，卫则朱希孝，其人已死；厂即冯保也。况罪犯已决，何从相质？希美所奏保主使引入，亦无确证。若复行穷究，恐骇听闻。上意始解，此事非阁臣力救，保夷宗矣。出乎尔，反乎尔，岂不信哉！
【冤报】苏州卫军人丁姓者，曾以小谴收狱中。既得免，忽骤富，充漕卒之长。运粮入京，竣事归，与其侪欢饮于舟中，忽作异方语，瞪目改容，切齿恨骂，将自戕。众皆怪问，则曰： 我实盗也，与丁同处，圜扉相昵，私语之云： 我案定无活理，但富有金宝，分匿某地某地，君可尽取之，为我殓遗骼，少赈我妻子足矣。 丁诺之。比得释，如其教，尽发伏藏归囊中，反赂狱卒速毙之，此冤不可解。我遍觅南北，今日始得，万无相放理。 遂再批其颊，狞恶不可制，众惧，哀请曰： 君言良是，我曹不敢代为解。第数人同入都，比归而殒一人，死状不明，何以自白。且事属既往，向已濡迟，何不少濡之，俟其抵家与索命未晚也。 忽首肯曰： 此说事理明白，我且去矣。 丁遂昏卧若沉醉者，比醒询之，毫不知前语，众皆懦懦窃相告语，亟促宵行。到吴不数日，市人喧传，丁军中恶于闤阓中矣。同行者齐往视之，则复理前说而加详焉，因自抉其目，拔其舌，狂走经日，始毙于街衢。有再问其受害年月，则数年而往矣。又问何以久不报，乃欢息曰： 我死后魂被收禁不能出，今值新天子登极，赦书至日，神人始释我，许复仇耳。 时隆庆初元也。吴中张伯起目睹，为予言甚详。
【仇鬼下隶】吴门顾上舍号一庵者，银台韦所长公也，居家循谨，但治生颇琐细，有干奴侵匿其赀甚夥，顾恚甚，屡刑索之，不胜拷掠而毙，濒死出怨言。时，顾有一门客与之昵，每梦寐中诉之，云： 我屡控之冥府，不得直，此必主人福重，今且休矣。 寂然者数年，其人一日步吴城，睥睨之间，忽遇此仆，骇曰： 汝从何来？ 则拊掌喜曰： 连年投牒，冥府大嗔，谓以奴告主，大逆不道，笞责良苦。近日，遇某坊土地神谩以告之，渠为我代申，已得请矣。 此客惊悸，归寻某坊，则此地故有社公庙，顾君欲拓为别业，已撤废月余矣。此客心知所谓，见顾方盛年丰硕，不以为然。居数日陡病，遂不起。
盖社会公挟私仇，借仆以泄怒也。此十年前事。又青浦县杨扇，有杨氏，宦族也，仆名杨慈，其妻上海人，少年颇有色。为海寇所掠，其酋嬖之。后与官军战败，窘甚，则谓之曰： 吾旦夕死，不忍令汝俘执。 厚与金宝，纵之归。慈遂巨富，以厚糈馈主赎身去，且入赀为京职。其子名异志，遂思结姻士族，以卸奴名。杨宗有无赖者，与为媒，遂娶杨宗一女为妇。然而杨氏诸人，横索不休，久而不能堪，稍稍拒之，因怒而闻之官，有一不材痒士戴无咎者，诱之曰： 惟某达官能得之于当道，肯挥千金，可脱死也。 慈欣然畀之，戴匿其金，绐曰： 已为若道地，旦夕出囹圄也。 未几台使至，痛恨其事，父子惧殒杖下。戴后游金陵，则慈于通衢中相揖，戴骇而逃归，慈亦至家，相随不舍。戴与母相继病死。此则三年内事也。此两奴俱有大罪，死亦非枉，但顾以毁神祠召殃，戴以携多金受报，亦皆自取。
【毁经谪为冥官】今上壬午岁，宁波府同知龙德孚者，武陵人，今君御观察（隋），尊人也。在官奉台檄，勘普陀山二僧毁律事，梦有群僧来告，请分道场为三，以奉大士香火。既醒，即如梦处分矣。又恨僧破戒，命焚《法华经》，使众僧跨其灰设誓，事甫毕，即病，见有神若伽蓝者曰： 此人毁道，当堕泥犁。以爱民故，姑谪为三石牛啬官。 语方既，即有告身至，苦请愿持斋戒终身，自赎前罪，诸僧亦为代祈，始苏还官舍，则已瞑十日矣。乃知崔浩投经厕中，罪至族灭，非妄也。
癸巳岁，龙君御以北礼部，乃翁以南户部，俱用计典外贬，相逢于邮舍，户部题壁云： 父子一家同逐客，江山千里各归人。 笔墨尚新。
【义马】成化元年丙戌五月，荆襄贼石和尚等流劫入夔府，时知府王某受檄讨捕，怯不敢往。通判王桢，吉水人也。独忿然责数王守，代勒兵出战胜归，促守同出再战。守绐之先行，至大昌县入重围中，人马俱疲，误入淖田，救兵不至，被贼断喉及臂而死，马得逸去。时五月九日，有所识木商得其尸，以浅土覆之。至二十五日，其子广始来收骸，面尚如生。以贫不能葬，欲鬻马以充费。其马自逸后，从大昌奔归府，凡三百余里，夜嘶府门，蹄啮其扃，若告急状，流血淋漓，毛鬣尽赤，人始知桢战殒矣。王守爱桢马，竟徒手得之，不与其子一文。桢柩既行，夜半，马哀鸣特异，圉人饲之不食，王守自往阅马，忽前啮其项不肯释，久乃得脱，又以首捣其胸，伤重，次日死。
罗文恭（洪先）与桢同邑，因为之记。古纪义马多矣，或临难相济，或没后效死，则有之，然未有义烈明白如此者。此与岳珂所纪王成义騟事相类，但騟所杀者，虽贼帅之弟，未必即杀成之人；若王守之诱王桢于死，为计甚狡，即部曲未必深喻其机，而此马能曲解人情，报仇雪恨如此，真可与袁粲家狞狗同传。
○征梦
【甲戌状元】嘉靖五年丙戌进士陆垹号蕢斋，官至河南巡抚，右副都御史，吾郡之嘉善人，清正名臣也。先为湖广岳州太守，以循良第一，征入为太仆少卿，时为戊申己丑间。陆丧夫人不复娶，但携其子号杏源者名中锡赴官，并塾师一人。陆夜必与乃嗣同榻寝，杏源少颖敏绝人，有神童之目，至是且年十六七矣。其寓即在太仆寺街，与同寅一少卿比邻，邻有笄女绝艳，杏源窥见心荡，屡欲挑之未果。一日，遇朔旦，同塾师诣都城隍庙祈祷，以邻女为请，且许事成酬谢。塾师从旁亦代为祝吁。归之夜正酣寝，忽大恸叫号，其父惊怪，叩其故，则曰： 一念之差，遂不可救矣。 备述朝来祷神之事，云：顷梦为都城隍摄去，大怒见诘： 汝何人敢以淫媟事上渎？ 亟呼主籍者检其禄，则注定甲戌科状元，官至吏部左侍郎，年七十九岁。乃沉吟曰： 是不可杀，当奏之上帝。 再检塾师则终身无官禄，即令抽赐戮之。须臾天符下，陆某宜革去鼎元少宰，其寿如故，但使贫绝痴绝，以至于死。今将奈何？其父尚疑信间，急视塾师则称腹痛，未午而殒绝矣。中丞公始骇恨，然已无可奈何。再问其子，尚有何言，则云：适悲悼中忘之，都城隍阅天符之末，云当再降一人，以补甲戌状元之缺。是时，孙柏潭状尚未生也，孙之父梦一人投剌，称唐皋来拜。唐为正德甲戌状元，柏潭即堕地，因名之曰继皋。恰符所梦云。孙后果至吏部左侍郎以归，杏源自梦谴后，即得心疾，亦入庠为诸生，而性理狂错，往往不竟闱中试而出。时艺奇丽，与冯祭酒开之、袁职方了凡，同社相善。两公每每为予言： 少年辈高才慎勿为桑濮之行，即举念且不可，况身尝之乎？子其戒之。 
中丞故廉，至杏源益困，衣食时或不给，无子，仅一女嫁彭比部冲起之第三子。又坐法遣戍，改适一市侩，流落可欢！杏源今已老死，中丞之嗣竟斩。
【仪铭袁宗宗原作中，据明进士录改，皋】仪铭者，山东高密人，礼部右侍郎谥文简仪智之子。以父荫，授礼科给事中，迁翰林修撰，晋侍讲。成国初建，改为左长史。未几，景泰登极，即擢礼部左侍郎，寻升南京礼部尚书，召还，以兵部尚书加太子太保，又兼掌詹事府。景泰五年病卒，赠太师，谥忠襄。
以任子夕拜，且入史局，既为非望，及曳裾王门，官已不振，反以潜邸攀附，致位上卿一品。前后富贵者三十年而后殁，荣褒悉备，世无贬词，可谓幸矣！至景泰六年，又荫铭子泰，为礼科给事中，尤为异典。嗣后则有兴府右长史袁宗皋者，湖广石首人，举弘治庚戌进士。次年即授王官以去，至正德十六年辛巳，世宗入绍，则已滞藩邸三十年矣，峻迁吏部左侍郎，寻以礼部尚书入文渊阁，甫阅四月而殁于位。虽赠谥有加，竟不及见嘉靖改元，名为入相，仅同朝蕣，视仪铭享受，真天渊矣。
方袁为长史时，一日昼寝，梦一美姬扶床跪曰： 妾为李白洲侍儿，今愿充公下陈。 白洲乃前右都御史李士实别号也，醒而怪之。未几，李附宁濠反诛死，妻妾俱填宫，世宗怜宗皋老，赐以宫婢六人，内一婢宛如梦中所见，问之果白洲妾也。因喜而嬖之，以致不起。夫以残膏剩黛，神已先示，则其福祚有限可知。而袁妖梦是践，不以为戒，而以身殉焉，亦必非高明士矣。
【妖梦】宋伪楚张邦昌为中书舍人时，梦乘宣和帝御辇，拥仪卫以出，回视辇后二马相逐，久之犹能记其毛色。靖康之变，受金封册，初僭乘舆服御，回视二马在后，则如曩梦。伪齐刘豫初为小官，梦拜阙里，仲尼起答其拜。又尝梦礼梵王，亦为之起，因自负，决计为逆。至南宋开禧间，吴曦在蜀，夜坐见月中一人策马垂鞭，其貌与曦绝肖，起揖之，月中人亦举手扬鞭，由是果于称制降北。此古事之昭昭者。近日江陵相曾梦居第之前，左右两石坊，上署 德配天地，道冠古今 ，自以为生封五等，殁祀两庑，遂恣行无忌。未几身死家籍，二坊官卖为文庙前棹楔。此亦何异隋炀帝时麻叔谋金刀之兆乎？总之心志狂惑，鬼神因而侮之，真妖梦也。
【董旷庵尚书】今董大司寇（裕）为御史，督畿学，与先人素相善。乙酉冬以冒籍中式事，调行人司正。时董在西台资俸第一，当迁廷尉丞或冏卿矣。先一日，先人梦人投一刺曰：差出行人司正董某谢辞。醒而以为怪，谓董或建白得罪，然是时无大政事可争者。未几而罣误及之，竟协所梦。
【梦宗汝霖】镇江守君许葵东（国诚），先人南宫所录士也。少年祈梦于其乡九鲤湖，梦神人告之曰： 子生平功名，一如宋宗泽。 自以为他年事业不凡，友侪亦以此期之。登第后为邑令，为比部，积资郡守，至九年推臬副者十余次，大参者三次，俱不报，遂乞归不出。其报第三考也，例不视事，以候上台处分。因命携壶觞，屏仪卫，日出嬉游。最后去城闉稍远，忽遇暴雨，亟得一古庙息驾，其门榜则宗汝霖祠也。心已惊然不宁，因巡廊读碑，至后铭诗末句云： 许国之诚，死而后已。 读未竟，疾驱还郡，投牒星迈，意恐未必及家。比抵里门，已数年，至今无恙。岂禄料已尽于此耶？抑尚有小望也？是不可晓。
<strong>○鬼怪</strong>
【太山主者】故太仆卿费唐衢（尧年），铅山人也。一旦病殁入冥。至泰岱谒主者，入门庑即褫衣冠，跪伏庭下，仰窥殿上，有王者南面，侍卫甚严。座后列姬侍以千计，貌似故祭酒冯开之，然不敢旁问。忽被呼，引见上阶，果冯也，云： 别久甚念，君虽已合来此，然此事我为政，尚能为君宽数年，亦故人情谊当尔。 目揖而遣之，遂苏，则属纩已三日矣。因作祭章奠冯墓，致厚赙，备述始末如此。冯于内典究心，平日以莲邦自许，一旦沦入神鬼趣中，为修症耶为沈滞耶？俱未可定也。
【穆象元判冥】穆象元名天颜，楚之黄冈人，登甲辰进士。按题名碑录穆天颜系万厉戊戌进士，令南海，入西台。少时为诸生，被召为冥吏，每以夜分入幽府决事，间遇亲识逮系者，亦委曲为道地，或得回生，或附轻比，往往有之。其居间请托，多属比邱，每一僧至，辄降陛加礼，所嘱事莫不响应。其僚十人，如人间曹局，一切受成于主者，所谓阎罗天子是也。得第后入冥渐稀，近来两三月一往，皆系旧案大狱未结，曾经穆谳讯者，始召与平章。诸僚新旧代去者，或未识面，间以相问，则旧者告以此旧寅丈穆公，重加款接。闻比来已绝迹矣。穆初为人言，今苦众咻，多默不应云。
【术士使鬼】往乙酉、丙戌间，有方士席小堂者能使鬼，客勋贵之门。一日，徐定公挈之游郊外，车马妓乐饮食驮载甚繁，席曰： 不须如许劳扰，我一人能任之。 时方新夏，皆纳之絺袍袖中，入即无迹。比至别业，从怀袖一一取出，盖亦唐胡媚儿之流亚也。后以罪谪宣府，督军府张宏轩（国彦）甚礼之。终以作奸毙狱，鬼不能脱之福堂也。顷甲午、乙未间，东事纷纷，诸以灭关白自炫者，充满都下。一日，有壮士十人，投大司马石东泉麾下，云得外国圣铁，一切刀剑及肤俱不能入。
石面试之良然，因大喜，咨送东征大帅宋相江（应昌），宋又用利器刺之，果皆刓\缺，自谓得天助。一日与倭对垒，命充前锋，鼓角继鸣，九人俱丧元，仅一人得逃，诡云战时圣铁不效。盖皆炼鬼用铁布衫术。以为戏剧则可，锋旗相对，则有太乙诸神司三军之命，邪鬼安得阑入战场哉！
【三孝廉作鬼】余幼时见无锡一孙姓者，能炼鬼为役。曾至予家，谈往事如目睹，问以后事，娓娓酬答，然多不验。颇能诗文，顷刻数百言，敏而不佳。其鬼本闽中人，名章日暗，曾举丁卯解元。问其何以不托生，则云： 前生负此人钱，填满方得去。 或云亦孙教鬼妄言，无其事也。其后则有会稽陶与龄事，陶为大宗伯承学长子，今太史望龄兄也，没已久矣。
甲午年，富顺李大宗伯长春之子自成，遇之于成都，谓其今年必下第，因自言姓名，后不复见。与龄先举应天乙酉榜，不知其何以至蜀也？较已胜章能远游，白日见形矣。又山西太原举人张全德者，以辛卯年卒，次年壬辰赴试者，鳞集阙下，其相识者忽遇之，则改称段相公，携老仆遨游都市，与故交往还。
拜客赴席，无异生人，询其乡人，则因眷一女妓致疾死，妓徙居京师，因偕之来，不复匿迹。好事者多与缔交，无敢以为鬼也。此较陶与龄尤怪，近于得道尸解矣。意者此曹皆不得志于公车，愤悱余习。无所发抒，姑借鬼趣，以耗磨之耶 若毕命烟粉，随逐嬉游，尤狡狯之雄也。
陶即驻世，不过成地仙，禅家所不取。而乃弟石篑津津述之，不似深于佛者。
【奇鬼】吴士曹蕃，以礼经魁丁酉京兆，为座师焦太史所累，被罚来京辨复。居稍久，抱病垂殆，忽见一丈夫长抵屋榱，面白而阔，衣团花皂袍，向曹深拱至地。良久方起，再拱。但开目即见，昏黑张烛亦如之，惟合眼息灯则无所睹。初犹怖骇，后习之不怪也。如此月余，自分必死，亲友亦无敢相视。一日忽不见，沉疴亦脱然。余问之学佛人，云此名拱尸鬼。然遍考梵册不得。
【马仲良户部】余友马仲良（之骏）甫逾弱冠登第，当今才士翘楚也。在版曹有盛名，人方以华要期之，丁巳大计，忽罹白简拾遗，以浮躁外谪。时皆冤之，而不知得罪所由来。其时主议者蜀人吏科徐雅池（绍吉），盖以其同年姻家冉芝芳（德升）一言处之，不谓其误也。始马僦一寓，其室敞而直廉，马得之甚惬意。初住亦无他，屋后隙地，为溲秽之所，但每遇阴雨，则墙阴彷佛有所见，侍婢辈时时惊叫，马呵止之以为妄。后告者屡屡，马亦渐自疑，遂议他徙，初不知有伏尸也。是后人皆知非吉地，空闲者久之。会冉以参议听调，初入京未悉近事，亦利其华焕，僦居之。始与徐往还，忽数日不至，后相遇，诘以间阔之故，云方移居无暇。冉多姬侍，偕北者亦数辈，因曰： 侍儿俱几惊死，吾室后废圃，频有祟昼见。顿令人拆墙之将崩者，则倒植一少妇，颜貌如生，奔迸急走，至今心犹怦怦也。 徐大骇怪，俾物色向为何人私宅，则云：马户部故居。
徐因忿忿，谓此君少年负物望，乃敢生埋人土中，誓必重创之，以此弹章，遂不可遏。嗣后乃知马僦舍之前，有士大夫妒妻杀妾而瘗之，其人已转官移去久矣。李代桃僵，古来亦有。然此妇何不祸彼夫妇以伸枉抑，而现形怖人，卒陷无辜于贬窜，殆亦前生冤对云。徐后知其事亦悔之，而已无及矣。
【献县盗鬼】顷戊午年，献县令江钟廉抵任即有鬼杀妻女之异，其全家惟一婢独存，又作鬼语诉冤，此事纪之者多矣。
独江夫人死后，复附魂于幸免之婢，备述初为厉鬼见杀之状、阴府相悯之言，此亦古来所有。惟所称冥中贵人，既知众鬼即群盗，妄杀无辜，且其禄命未绝，何以不为料理再生？仅仅优以男身，处以巨室，且从蜀之楚，又相距辽远，断其夫妇之爱，歼其母子之命，不复一为处分何也？初江令吴江，与乡绅之豪武者不协，遂造谤书去。比至献县未视事，即罹此变，哀痛不欲生，亟解官去。旋以瞽废，虽改教不能再出矣。岂前生夙业耶？
【大风吹人】《辽史》记其国圣宗开泰八年五月，留打鲁瑰部节度使哱\鲁里至鼻洒河，天地晦冥，大风飘四十二人飞旋空中，良久堕数里外，有一酒壶在地乃不移。此亦宇内极异之事，断无再见者。曾闻新城王霁宇（象乾）少司马之始祖母，乃从空飘至其家，久而方醒，问之言语不通。盖异域人，为飓风吹堕，因为其妇，生育诸子，今王氏蝉冕联翩，贵盛无比，皆其苗裔也。余初不甚信，顷晤司马从弟王季木（象异）孝廉询之，云果然。嗟乎！亦异甚矣。
【食人】柳跖之脍人肝，赵思绾之吞人胆，以至朱粲、秦宗权之属，捕人为粮，此皆盗贼及乱离无食时，偶一见之耳。
若契丹东丹王李赞华好饮人血，至刺婢妾辈而吮之，犹夷狄也。
若盛世天潢亦有之，则真可怪矣。周府新安王有熹者，太祖第五子周定王之子也，性狠戾，嗜生食人肝及脑胆，常以薄暮伺有过门者，辄诱入杀而食之。其府第前，日未晡即断行迹。后以伪作兄祥符王有爝书，与赵王高燧同反，逮至京，鞫得其奸，削夺居京师，猰枭獍，乃出帝系，亦宗藩异事也。近日福建抽税太监高采谬听方士言：食小儿脑千余，其阳道可复生如故。
乃遍买童稚潜杀之。久而事彰闻，民间无肯鬻者，则令人遍往他所盗至送入，四方失儿者无算，遂至激变掣回。此等俱飞天夜叉化身也。顷年，又有孙太公者，自云安庆人，以方药寓京师。专用房中术游缙绅间，乃调热剂饮童男，久而其阳痛绝账闷，求死不得，旋割下和为媚药，凡杀稚儿数十百矣。为缉事者所获，下诏狱讯治，拟采割生人律。或以为未允，士大夫尚有为之求贷者。会逢大赦，当事恐其有词，与奸人王曰乾等同毙之狱。
古来食人肉非出乱世者，唐则临安安字原缺，据写本补，尉薛震、节度使张茂昭，五代则金吾上将军苌从简，宋则右副都王继勋，知钦州林千文。又饮人血者，三国时吴将军高沣。
【小棺】尝闻人言：今上初年，宁夏修城，掘基稍深，得小柩数千，皆长尺许，发之有男有女，亦有仕宦绯袍进贤冠，如今世服饰，无一作古昔装者。予笑以为诞。后偶与李本宁先生谈及，云此余宦彼中所目睹者，即命锸工即日掩之，以事太幻，不敢闻之朝耳。又隆庆间，古长城圮，露出小棺无数，俱长数寸，开之衣冠俨然。有一僧棺，中有梵字小经一卷；一妇人棺，题铭旌曰某王某妃之柩。此徐宪使名节者亲见之，以语王太仓相公，王以语王损庵太史而纪之者。王麟州太常又亲见徐公面谈，而笔之杂纪，弇州又别记之。二事俱在近时，诸公俱非妄语者。岂僬侥国果在中土？抑造物狡狯，作此伎俩博笑也？此虽在六合之内，亦存而不论可矣。
有言西北甘凉银夏之境，榛莽旷卤，妖狐窟宅其中，故屡有此异。但狐能幻于生前，死则尸仍异类，此见之载纪者多矣。
今何以并骸骨亦人形耶？且黄河以西为凉州诸郡郡，五凉分据，古称沃土。灵夏赫连旧都，及元昊所起地，俱非不毛可穴狐媚者。此亦未必然。宋洪迈《夷坚志》丙集载隆兴府钤辖喻绅，淳熙七年修天王院，得古冢列小石人，与近世明器相类，高数寸。又得小石碑不盈尺，其上为莲叶，下为荷傍花，中有真书，文曰武神圣文皇帝之庙，两傍夹书曰贞元二十一年。按唐德宗纪元贞元，以二十一年正月崩，葬崇陵，生时称圣神文武，殁谥神武孝文。
此四字虽略同，然当时葬长安，又碑在地中而曰庙，不可晓也。
隆兴即今之南昌府，初非荒徼，何以有此小冢小碑，示妖现怪乃尔？余意此必非唐帝殡宫，亦长城下某妃之类耳。
【邓子龙香木】武弁邓子龙，东南骁将也。初以偏裨在粤东剿海寇，忽有一浮木触舟，弃去复来，不暂难。子龙试钩取，其气作沉檀香。阅其材可雕刻，因令工治作人形，而首居大半，置之卧室，以为肖己状貌，时时抚弄之后入粤西，入滇南，为参戎副将，屡踬屡起，每以香木自随。至关白事兴，邓已久废，邢昆田为制府，起之锢籍，拜大将，命督水师。与倭众战于对马岛海中，初获全胜，深入遇伏发而殁。后求得其尸，而失其元，即以所刻香木续脰入殓。其至朝鲜时，部曲但怪其日夜婆娑枕傍，手磨此木不舍，甚怪之。已而遇害，时邓年已七十余，距得木时且四十年矣。虽云运数前定，何物枯枿，能预示妖变乃尔？乃知桓元之头著败笼中，房琯之得梓木为棺，信乎不妄。
【草木之妖】今上丙戌、丁亥间，京师明智草场火发，薪刍如山，一夕尽为煨烬。次晨喧传有异，余稚幼随众往观。见儿童辈在余焰中竞拾诸物，小者如拳，大者如拌盎，色正黑有光，叩之声甚清越，绝类英石之佳者，第质稍轻耳。其状或为笔架，或为砚山，或为立屏，俱可供玩。又有作人马犬豕诸色者，无不毕肖。余携得数件归，寻为人持去。至丁酉年八月，河南柘城县柳树破裂，迸出人物数斗，为牧竖所见，竞往收取，以呈地方官。时，巡按御史为吾邑姚罗浮（思仁），因开矿之扰，奏为灾异，进之御览。姚差竣到家，出以示余，其人仅长寸余，每颗皮筋结成，色微黄白，有冠冕者，有小帽者，亦有髫龀者，纤毫无异。更有妇人，其装梳全类江南，略不似中州，更为可异。古来草木之妖多矣，未有如此奇诡者。
【周公瑕】周幼海晚年辞诸生，以书法行海内，其诗颇有佳句，家亦渐起。买宅于胥门内，园亭幽胜，水树回环。一日，忽有魅昼见，大白面如盘，目瞑瞑动，不见口鼻手足，隐现不常。初甚惶骇，后习睹不复异矣。偶旬余灭迹，举家庆幸。适有客至，问云： 闻君家子不语者已不来，果乎？ 周未及对，即有声应曰： 索隐行在此。 回视则大白面已出矣。宾主愕然，跄踉而散。其园后属一挥使，为吴妓借居，余曾久留于中，绝无他异，今又属他姓矣。周无嗣，以外孙施姓者为后，更名周允昌，新登乡书，文行为时流第一，与余善。
【沈司马庄怪】沈继山司马，登隆庆戊辰进士，予告归。
其所善二友，为冯具区祭酒、周霖沧评事，时皆困诸生，来借沈乡居庄舍为修业之所。其地去城稍远，忽有群魅啸其中，庄仆苦之。沈性素刚，不之信，因笑谓二人曰： 君辈不虞魅为患乎？ 皆曰： 无伤。 沈曰： 果尔，当呼仆汛扫以俟。 
明方启门，则庄仆已至，请主人诸斋鐍錀。沈惊问： 若乌知之？ 对曰： 昨三更时群魅毕出，聚谋曰： 吾辈宜亟去，有一侍郎、一应天通判来读书此中矣。 须徙善地避之，因相率迸散，今寂然无他矣。 沈心知所谓，曰： 善扫除之，吾将身至彼休息，汝勿妄言。 冯、周寓其中甚平善。庚午冯登贤书，癸酉周继之。至丁丑冯遂为南宫第一人，仕至南大司成归；至辛丑周尚滞公车，谒选得肇庆推官。沈谓余曰： 魅语果信，具区当再出，霖沧其别驾乎，造物者素定久矣。 予亦深信之。不数年冯殁于家，周转南大理，因乞休。又数年沈捐宾客，周寻病，又迟数年卒。冯、周名位，约略与鬼言不爽，然仅符其十七，或小损其品，或略优其秩。岂下鬼凡庸，不尽得冥同秘密，抑二公自有以致之也？沈公而在，必更有说。
【奇疾】古纪奇疾，非理所有者多矣。或以为文人游戏，必非真有其事。以余亲所闻见，则有如穆吏部深者，山东济南人，壬辰进士，罢官里居，忽患异疾，耳中时闻车马之声，则疾大作。一日闻耳内议曰： 今日且遨游郊坰。 即有装驮驴马鳞次而出，其恙顿除。至晚复闻游者回镳尽返耳中，则所苦如故。吏部公屡治不痊，一日忽洗然若失。又苏州吴江县沈参戎名璨者行三，为吏部宁庵、学宪定庵公爱弟，幼长纨绮，惰于学业，遂入右列。最后分阃广东惠潮，署中有树大庇数亩，掩映不见天日，沈憎之，欲伐去。其下力谏，谓此木且千年，有神司之，除翦必及祸。沈怒不听，乍施斧，共见巨蟒长数丈，蜿蜒入其鼻中，因发狂颠倒，不能理事。弃其官归，蛇出入鼻孔，日凡数度，其孔肤色光黑，盖以蛇往来致然。一日，延方士治之，见一天神如关壮缪状，持刀入战，凡三昼夜，喧嚣之声，彻于邻比，其神不胜而出，自此遂听之。家本素封，因之匮乏，凡病十年，宿患忽瘳，蛇亦不知所往。沈君为余内亲，今尚在无恙。此皆事理难晓，既以奇疾苦之，似有夙冤者，终以迁去获全，岂真如刁俊朝妻，项下瘤中猴，谪限已满耶？
【京师狐媚】狐之变幻，传纪最夥，然独盛于京师。闻以举厂为窟穴，值乡会试期，则暂他徙。友人云：故元人主，每遇夏月避暑上都，此犹其故习，然渐南渐少。齐赵梁梁字据写本补，宋之间，尚时作媚惑，过江则绝不闻。有言其禀性不能渡江，是不然。余游浙东西诸山，稍入幽邃，时时遇之，但不能逞妖如北地耳。问之故老云：京师无厕，居者以妇人月水弃之地，狐窃食之，遂能幻化百出，成千年狐，为玄为白，不可问矣。然闻先朝附马都尉赵辉者，尚太祖第十六女宝庆公主，生平嗜饮女子月经，寒暑不辍，凡为禁脔者六十九年，寿百余岁，直至成化间始卒。则狐与人俱得此药力，似不诬矣。今世皆重红铅，亦炼童女经事为药进之，不特士人为然，即嘉靖中邵、陶、顾、盛之徒，咸以此致三公六卿。想亦因赵辉多寿，仿其遗意耶？
【人痾】人生具两形者，古即有之。《大般若经》载五种黄门，其四曰博叉半，释迦谓半月能男，半月不能男，然不云亦能女也。《素问》有男脉应、女脉应之说，遂具两形矣。晋惠帝世，京洛有人兼男女体，亦能两用，而性尤淫。解者以为男宠大兴之徵，然亦不闻一月中阴阳各居其半也。又吴中常熟县一缙绅夫人，亦大家女也，亦半月作男。当其不能女时，蒿砧避去，以诸女奴当夕，皆厌苦不能堪，闻所出势伟劲倍丈夫，且通宵不讫事云。按二十八宿中，心房二星皆具两形，则天上已有之，何论人世。
旧传狸有两体，其年久者能变幻惑人，遇男则牝，遇女则牡。今京师有此妖，或一家中内外皆为所蛊，各自喜为佳遇，然实同此兽也。狐与狸又各一种，而世多混称之。
