<strong>○刑部</strong>
【国初用法严】洪武九年丙辰，营谨身殿，误奏 中等匠作 为 上等 ，上怒，命悉弃市，不许覆奏。时工部尚书薛祥极谏，上乃命用腐刑。祥又奏曰： 若是则千人皆成废人矣，莫若杖而复之。 始可其请。此犹工匠也。至十五年，上罪通政使曾秉政卖四岁幼女回乡，不能为人之父，命阉之，则极刑及于大臣矣，然犹赐敕而遣之。太祖晚年垂训，又云： 子孙做皇帝，不许用劓、剕、阉、割等刑。敢有请用者，将本人凌迟，全家处死。 其为禁更厉，所谓刑罚世轻世重也。然至宣帝时尚用腐刑，即士人往往罹之。正统初年，靖远伯王骥征麓川，擅阉幼童，见之弹章，上贷不问。至天顺二年七月，命宫盐徒四十四名，则似乎淫刑。然自此后，不闻此刑及士大夫矣。
【籍没奸党】永乐初，逮至嘉兴知县李鉴，鉴言 臣诚有罪，幸陛下矜恕。 上问何罪。左都御史陈瑛言： 鉴受命籍奸党姚瑄，瑄弟亨当连坐，而鉴不籍亨。 鉴言： 初奉都察院文止瑄，未有亨姓名。 上曰： 罪至于籍不轻矣，虽当连坐而不籍，亦慎重之意。知县无罪，其释之。 鉴为吾邑令，治状不知云何，但姚氏被其厚恩，几以身殉之，赖上圣明得免。
盖瑛之虐焰已布闻，上亦稍厌之矣。至永乐七年，新进士王彦，自陈家与奸恶外亲有连， 今闻朝廷已下本贯籍臣家，臣虽中进士，实罪人，应就系。 上曰： 学至中进士，亦成材矣。
有罪能自陈可矜，并其家宥之。 至十年，浙江送至奸恶郑公智外亲宋濂之孙，请如法罪之。上曰： 濂儒者。事皇考于开创有劳，其孙子虽奸恶之亲，念濂当宥，可遣归。 是时上心已悟奸党株连之滥，俱出陈瑛罗织，瑛旋以罪诛死，故解网之仁如此。李鉴旋召入为御史。其冒重辟救无辜，直当于古人求之，吾邑宜尸而祝之者。永乐初，发教坊及浣衣局，配象奴，送军营奸宿者，多黄子澄、练子宁、方孝孺、齐泰、卓敬亲属，而其他奸恶则稍轻矣。其逢迎上意，俱陈瑛一人，即赤族不枉也。
【热审之始】今制遇暑月，则刑部请上命，审情罪之轻者释之，稍重减等，恐狱狭人众以致疫。此实本朝圣政，前代未有。文皇之初，其时止苏轻罪，或出狱听候而已。至宣德二年七月，上谕三法司： 今盛暑，朕与卿等深居静处，犹觉可畏。罪囚郁蒸烦闷，安得无病？宜为检看，即具所犯来奏，勿得久淹。 三法司刑部尚书金纯等，上奏疏决，上阅之，凡决遣二千四百六十五人。三年五月，尚书金纯以疾在告，上令太医往视药。时上以天气炎热，敕法司疏决滞囚。纯不加意，屡从朝贵宴饮。上闻之怒，下纯锦衣狱治之。上乃亲阅狱囚，决遣五百七人，然犹间岁一行。至孝宗登极。始令遇夏月凡监犯可矜疑者，俱上闻减等，或竟释放。岁岁行之，自是热审为故事，圣人如天之泽远矣。
按《会典》载永乐以来，热审但用三法司官，至正统末年，始以大榼一人会审。又至成化间，定五年一大恤，命司礼掌印，内臣主之。出则张盖列骑，正坐于棘寺堂，秋卿以下俱列侍，遂循行不改，以至于今。又据王弇州所纪，以为始于英宗朝，遣司礼太监金英是矣。但英之遣热审，在正统十四年，此见之《实录》者，与《会典》所记正合，其说似无可疑。惟《王毅愍传》云： 正统六年，命大榼兴安，同王文审重囚。 则不始于十四年，并不始于金英矣。先朝典制俱付之传疑，非史官之责欤？
【罪臣家口异法】叛臣妻女赐勋臣，此国初例，至今行之。若永乐初，将奸党方、黄诸臣妻子，配象奴，发教坊司，发浣衣局，此文皇特典，非律令所有也。至正统十一年，大理寺丞罗绮以事忤王振，及振所宠任锦衣马顺，至籍没其家，绮充辽东广宁军，将家口付浣衣局。后虽赦还，亦惨辱极矣。天顺初元，于谦爱将都督范广，为曹石罗织死，至以其家小赐降虏，然皆为权臣所陷也。成化间，福建指挥杨华，故相杨文敏（荣）孙也，以杀人逮至京伏法矣。其妾因逃，捕发浣衣局，则亦以奸党法处之。然华之罪止一身，荣之功可宥十世，何至罹此惨祸哉？弘治以来，此等事不复闻矣。
正统十四年五月，御史柳华，以福建捕贼时，编夫民为甲，制兵器自卫，致反贼邓发七因以为乱，上命籍其家。华因服毒死，其妻子俱送浣衣局，男子尽充供铁岭军。是时王振肆恶，诸淫刑类此者多。
【国学儒臣荷校】正统中，李忠文公（时勉）以祭酒被三木，天下恨王振之凶暴肆横，人士至今切齿。然而忠文亦微有可议处。先是，正统七年，国子监丞汪宾，以贪暴被枷于监门之首，宾求诸僚申救，忠文怒其入疏，发宾在任。同前祭酒贝泰不法，有玷师儒，且自请向来失纠之罪。上下其章，宾竟坐戍威还卫。按宾官虽卑，亦儒臣也，贝泰又其前任同寅，岂可于两人得罪之后，复加下石？当宾荷校，王振窃柄已久，则此举必当谏止，乃以白简助其焰，未一年而身亦撄此罚矣。岂真出尔反尔哉？
【法外用刑】列圣以来，恪守太祖定制，无用刑于律所不载者。惟天顺元年正月，英宗复辟，刑官奏于谦等罪恶情由。
越二日，得旨云： 于谦、王文、舒良、王诚、张永、王勤本当凌迟处死，从轻决了，去其手足罢；家下人口充军，妻小免为奴，家财入官。陈循、江渊、俞士悦、项文曜免死，发口外永远充军，家小随住。萧鎡、商辂、王伟、古镛、丁澄俱发为民。 盖廷议于、王等六人谋反凌迟，循等九人知反故纵，皆斩，故皆下一等。今史抹却谦等去手足不书，意者虑为先帝新政累，故削之耶，但极刑寸磔则有之，无断绝手足者，或覆奏时，上又除手足之条。此说近之。
武宗朝，剥流贼皮以饰马镫，出入必乘踏之，谏者以太祖有历禁为言，而上不顾也。太祖开国时，亦有赃官剥皮囊草之令。遭此刑者，即于所治之地，留贮其皮，以示继至之官，闻今郡县库中尚有之，而内官娶妇者亦用此刑。末年悉除此等严法，且训戒后圣，其词危切，况臣下乎？嘉靖间，新城知县吴瑗，误听一后妻诉子不孝，命支解之，为都御史金清所劾，且言此子非不孝者。上怒，杖一百，戍边邑。令寸磔无罪人，竟不偿死，此是何法？
【朝审主笔】谳狱专属刑部，惟朝审则上请，例以吏部尚书主笔，所谓冢宰无所不统，最为近古。至五年大审，遣大榼一人莅之，则巍然正坐，而刑官夹侍左右，殊令人短气。今人皆谓起于成化十七年四月遣太监怀恩。及阅故相《王毅愍（文）传》，则正统六年辛酉，命中贵兴安审录两法司罪囚，文时为大理卿，于招情矜疑者悉能背诵，兴安叹服。则似不始于成化。
又景泰六年乙亥二月，帝命太监王成，会三法司及刑科审录在京刑狱，及南京各省皆然。按是年既非丙辛大恤之年，且二月又非热审之候，而以内官率刑官从事，盖又属创举。而中涓预闻诏狱，已非一日矣。
【三杨子孙】杨文贞（士奇）之子稷，淫恶杀人，坐斩瘐死锦衣狱，人知之矣。杨文敏（荣）之子恭，以尚宝司丞居家，与人争产，法司论杖为民，遇赦求复职，而英宗不许；其孙泰为建宁卫指挥，与子华杀人，为西厂汪直所发，坐斩籍没。杨文定之孙尚宝丞寿，殴死家奴，其奴乃宗室赐其祖溥者。事觉，刑部尚书俞士悦言： 寿罪虽律当徒，然奴由恩赐，又祖所爱，今寿杀之，有亏忠孝，请勿以常律论。 赖大理卿萧维桢争之得免。然则三杨后人，俱不能承堂构矣。宁特杜荷房遣爱为千古所慨耶！
胡广之子种，亦坐杀人抵罪。
【遣使审恤之始】刑部、大理寺及都察院，遣其属分谳天下狱囚，其事起于正统年间，然而时举时辍。至成化元年十一月，南京户部左侍郎陈翼，因灾异陈言，请如英庙时，遣刑部审录省直重犯，宽恤以召和气。时廖恭敏（庄）为刑部左侍郎，以岁俭民贫，差官不无扰民，但令抚及按察司，自清刑狱，其遣官俟丰年再议。时大司寇为陆瑜，以恭敏为先朝重望直臣，不能夺也。至四年又奏行之，然但及两直隶耳。又至成化八年壬辰，始命刑部差郎中、大理寺差寺正，各奉敕往两直各布政司，遇重辟可矜者，奏请宽贷，于是五年一恤刑之差遂定。时陆瑜尚长秋官也，其用丙、辛年，不知始于何时，说者谓取金火明烈之象，亦不知何据？今恤刑年分，则三法司重囚，俱奉旨命大榼一人捧敕莅事，一如热审之例，真敝规也。按陈翼此疏，造福狴犴不浅，何以当年寝阁不行？然其说格于一时，终为后世永制。仁人之言，其利溥哉！恭敏自是铁汉，此举似太刻礉，次年亦殁于位矣。
凡内臣曾奉命审录者，其墓舍辄画壁写像于南面，法司堂官隅侍，御史与曹郎引囚听命于下，以为荣观。【恤刑】五年一恤刑，此成化以后成例，事体最重。往年多选刑部年深正郎有声者应其选，盖出使时，得与各省抚台讲敌礼。其所开释者，谳时即剖长枷，以俟上命释放，爰书一出，抚按不得挠其权，嘉隆间尚然。近年始有以副郎奉使者，如吾乡孙云衢（成泰）宪副其一也。初至江西，多所减贷，时按台憎其太纵，遇一二稍未当者，于谳牍上峻语驳之，且云： 仍一面知会恤刑官备照。 孙怒，上疏以故事争之，时论多不直按臣。次年毕事，升江西饶州知府，时直指尚在事，孙又疏引嫌控辞，得改福建之邵武。今此差一听司官以情请乞，其资俸应得与否，堂官不复问。至有主事入部二三月，即衔命称恤使而出矣。旧例：境内各知府俱称属，手板素服，庭参惟免跪礼，府同知以下，一切庭趋折腰。至是亦不肯尽执旧礼，遂至彼此争诟。其所矜宥者，亦不尽如所拟，仅得稍及宽政而已。盖新进书生，既未谙城旦家言，不无任意高下，老吏辈反得以深文讥切之也。此差一出二三年，凡嗜进图改他曹者，往往不愿就，以故堂官反谓恬退无竞，乞此冷差，欣然允之。至覆盆之平反几何，不置诘久矣。
【吏役参东厂法司】孝宗时号为极治，尽厘成化积蠹，厂卫不复敢恣。然其时亦有弊政不减今日者。先是彭城卫千户吴能，有女名满仓儿，托张媪鬻之，媪私售之乐户，亦张姓，而诡云周宦后，张携至临清，转售乐户焦氏，再售袁璘，亦乐工也。时吴能已死，能妻聂氏，踪迹得之娼楼，其女对母不肯认，乃与其子吴政强夺归。袁璘以金赎不许，且讼之官。刑部郎中丁哲恨其事，笞袁璘稍过，不数日死。璘妻遂诉于东厂太监杨鹏，鹏逮治，乃尽反其辞，谓吴女自鬻皇亲周氏，此女故张媪妹也，哲故杀无辜，当死，具奏以上。上下之锦衣卫镇抚司鞫问，又如厂所拟。上以事关人伦，命三法司会锦衣必究其实。
乃索女于长宁伯周彧家，彧言初未曾买聂氏女，上始疑之，复命抚部科道多官廷鞫之，张媪及聂女始吐实。诸臣会议哲罪当徒，而满仓儿者与其母聂氏女俱拟杖。时举朝不平其事，而莫敢言。刑部典吏徐珪，独上疏直之，谓： 丁哲谳狱允当，而杨鹏之侄，淫于聂女，遂图报复，欲陷哲于死。而镇抚司官，互相蒙蔽，证成其狱，皇上令法司会勘，又畏惧东厂，莫敢辩明，必待廷鞫朝堂，始不能隐。聂女自诬其母。罪不容诛，而仅与杖。丁哲无罪见诬，而坐徒刑。官据厂卫之辞，不敢擅更一字，臣愿陛下革去东厂，戮杨鹏叔侄，将镇抚司官永戍革袭，丁哲等进一阶，则太平可致矣。 上以徐珪辞语妄诞，赎徒革役，丁哲为民，满仓儿者杖毕，送浣衣局，此狱始得结。其时以一乐妇下贱，上烦宸断，三四讯而始定。孝宗圣明，不厌烦琐如此，虽不能尽快人意，以较之嘉靖初李福达一案，则天渊矣。但徐珪以一胥吏，参东厂，参锦衣，参法司，讥贬满朝公卿，而罪仅止此，不逾年，清宁宫灾，刑部主事陈凤梧应诏陈言，雪徐珪之冤，请还其旧职，量与一官以示劝。上感其言，命授正八品职衔。吏部覆奏，授珪为浙江桐乡县丞。珪何等贱役，士大夫昌言救之，圣主特旨允之，亦得起废入仕。使在今日，死东厂之手久矣。
【矐仇人目】弘治间，故御史何舜宾，浙之萧山人也，坐事戍广西之庆远。遇赦归里，所为多不法，适邑令邹鲁者，亦以前御史谪至，其人贪暴，迁客自命，诞傲无礼，与舜宾交恶，积久遂成深仇。鲁与黠胥辈谋，选健隶数辈，诈称西粤所遣讨捕逃伍者，絷执舜宾，锒铛发解，且悉收何氏子弟下之狱。何既行，又命心腹胡纪等十二人，追及衢州，以沙袋塞其口压杀之。舜宾临命，与子竞书言其故，时已七十二矣。何竞寻脱走苏州，日夕为报复计。久之，鲁得擢山西佥事就道。竞伺其出，率亲故遮击之，从车中曳下，以石灰矐其双目，反接渡江，连絏赴浙江臬司就狱。浙省上其事，上遣给事中李举、刑部郎李时往勘，坐鲁屏去人服食，因而致死坐绞，但系笃疾，宜别论。何竞坐殴本管五品以上官，发口外为民。竞母朱氏，击登闻诉冤，乃再命大理寺正曹廉覆勘。至是，解人任观等，始吐往日实情，改鲁坐谋杀人斩，为从者绞，竞为亲报仇当徒。惟上裁时，法司谓竞所拟尚轻，改戍，后以赦归，时论共快，称何竞孝子云。
邹鲁为御史，监岁贡试内殿坐南面。坐外谪至萧山，改县厅为寄豕堂，其可笑如此。
【梁文康子杀人】梁文康（储）之子次摅居乡，以夺田杀三百余人，屠灭三十余家。事在正德八年，法当极典，乃父方为宰相，法官仅拟发边卫，立功五年，仍还职而已。次摅先以银纳锦衣冠带舍人，寻冒湖广军功升百户，归而作乱，文康曲法庇之，举朝无敢言者，至命撰威武大将军敕，实文康视草。
而高《岱鸿猷》录，极口赞誉，谓梁以死诤，而委其罪于杨新都，则以同乡故曲笔也。薛方山《宪章录》亦因之，今后生传述，及乡会传策中，每娓娓颂其坚正，如出一口，传讹至此，则二书为祟耳。
【叛臣妻女没官】正德初年，广西田州土官岑浚妾，以叛逆家属，当没官，时焦泌阳（芳）为相，侦知其美，赂主者得之，嬖之专房。此妾厌其老，窃与焦之子、编修黄中通好。其父知之，争斗于室，时传以为笑。但故事第给功臣为奴婢，泌阳文臣，何以给与。岂正阉瑾盗柄，紊乱典制耶？近年平播州，杨应龙媳田氏当没官，田亦有艳称，诸勋戚争先求恳。时申元渚（用懋）为职方郎，主其事，乃置阄令拈取，惠安伯张氏得之。寻亦乔梓并宠，乃翁病髓竭而殁。叛家尤物，陷人聚麀，前后一辙如此。
【赵麟阳司寇】赵麟阳（锦）司寇，初以云南清军御史，劾严分宜父子，世宗怒，逮至京，拷掠定罪，分宜恨之甚，条旨杖一百棍为民。上抹去 杖一百棍 四字，止削籍归。隆庆初，诏起故官，历中丞，抚贵州，道经袁州。时分宜卒已数年，槁葬道左，赵恻然伤心，为请于其地监司，创置守豕人以护之。万历初，为南冢宰，与江陵稍忤，因唆其私人劾去。江陵败，起为北总宪。正遣大臣往楚籍张氏，赵又上疏请宽之，因得小缓。其不徇私怨如此。时邱月林（橓），为刑部侍郎，为籍江陵使者。邱有清望，而性偏戾，为给事时，楚中抚臣方廉，以五金遗之，邱辄上疏发其事，方因罢去，江陵恶其不近人情，后以贰卿归里，屡荐不起，则江陵厄之也。及衔命入楚，东阿于宗伯（谷峰）此泄忿，贻书为宽解甚切。比籍产时，邱用刑过峻，致江陵长子峻修自缢，而后少解。邱晋南太宰，未几卒。
子云章举乙丑进士，早夭无子，以侄云肇为后，举戊戌进士。
赵、邱二公，俱一时重望，一解仇，一修怨，不同乃尔。赵、浙之余姚人。邱、山东诸城人。又一赵锦，正德丁丑进士，北直良乡人，官兵部尚书，以嘉靖三十年，论戍死。
【告讦】嘉靖已亥，世宗南巡还后，有任邱罢闲进士王联，以不法为御史胡缵宗所按，乃告胡作诗诅上，比舜狩苍梧事，至逮下狱拷问。后胡仅从编管，而联竟抵法。至丙辰，赵少保恨李太宰（默）不推为本兵，乃讦其试诸生策中，有汉武帝、唐宪宗纷更祖制语，谓为谤讪。上怒逮李下狱，刑官谓无律可比，上竟批云，自古无臣骂君律，意谓必无之事，今有之，着处斩候决，此王赵两人举动，岂尚可列于士类？至万历甲申，御史丁芍原（此吕）追论侍御高启愚南场舜禹题，谓为江陵谋逆张本，而冢卿杨梦山（巍）等，又劾丁以暧昧陷入族诛，是先朝王联、赵文华故智。御史辈不受，反唇相攻，以故太仓相公八不平疏，内曰： 此又误矣。奈何以禽兽律人！ 诚然哉。
时同丁御史论高启愚媚张江陵谋逆者，尚有北给事刘一相、南给事王亮。
嘉靖初年，又有锦衣革任千户王邦奇者，迎上意，追论故大学士杨廷和、兵部尚书彭泽等罪，上逮廷和诸子婿讯治，杨婿编修叶桂章自刭死。
嘉靖九年，故太监张永家奴朱继宗，告阁臣杨一清受其家主张永等赂遗，又云一清盗宁府库金，一清致仕去，次年夺职。
十年，江西刁民王荣，告其乡人原任交选郎中夏良胜刊所上大礼疏，及为夏所厚江西参议知县等官。上逮窜良胜极边充军，参议等官斥降。盖告讦之风一兴，此后浸寻不可止矣。
【刘东山】京师人刘东山，狡猾多智，善笔札，兼习城旦家言，初以射父论死得出，素为昌国公张鹤龄、建昌侯张延龄门客，托以心腹。二张平日横恣，皆其发踪，因默籍其稔恶事状时日，毫发不爽。世宗入缵，张氏失势，东山屡挟之，得赂不赀，最后挟夺延龄爱妾不得，即上变告二张反状。上震怒，议族张氏，赖永嘉为首揆，与方南海力抗之，得小挺。锦衣帅王佐者，素知东山奸宄，力为辨析，且发其生平诸罪状甚悉。
上始悟，东山坐论如法。枷示而死。鹤龄夺爵贬南京，寻又逮至，瘐死诏狱，延龄论斩，长系狱中。京师人无不快东山之伏辜，并服王佐之持正，至称为王青天。近日江陵败，言官亦有疏，坐以谋反，时刑部尚书潘季驯、侍郎陆光祖等，力明其不然。上虽不从言官奏，然有 本当斫棺戮尸 之旨，而季驯亦削籍为编氓。无论缇帅不能出一语，即政府亦无永嘉其人矣。时掌锦衣麻城刘守有，故江陵所卵翼，驯致贵显，方惴惴虑株连波及，而言路以江陵季辈骤膺殊擢，争居故相为奇货，得祸之惨，几与真谋逆同矣。
《实录》中，载刘东山始末甚误。
【嘉靖大狱张本】世宗朝，李福达之狱，张、桂诸人，因结郭勋，以陷多官，天下后世皆知其冤矣。而其端已先见于席书矣。先是，湖广长沙豪民李鉴，与父李华，以行劫为业，至拒捕杀死巡检冯琳，其子春震讼之朝，逮华瘐死于狱。鉴又以为盗，烧良民房，坐斩逃去，诏急捕之。长沙知府宋卿者，四出追讨，时新贵席书，尚抚湖广，因论宋卿而引李鉴事为故人。
上遣大臣往勘，则鉴已就缚，输服请死，宋卿所谳非枉。上又命逮鉴至京再讯，席书时已入为礼部尚书久矣。乃疏曰： 以议礼忤朝臣，故楚中问官，释宋卿之罪，而归罪无辜之李鉴。
乞敕法司会勘，以辨是非。 上下刑部，会御史苏恩、评事杜鸾讯之，合疏言，李鉴杀官兵，劫人财，烧人屋，昔众证已狱成。今亲审又无辞，而席书欲实其劾宋卿之奏，辄代为死囚辩，且以议礼为言。夫大礼本出圣意，书以一言偶合，援此要挟陛下，以压服满朝，惟上深察之。于是刑部尚书颜颐寿等，请行湖广再勘。上曰： 鉴事既有席书伸理，必有冤抑，不必再勘。 命鉴免死戍辽东。是时席元山虽狠愎，亦未敢遽执其事，尚请复核。而世宗独断，直谓议礼新贵所昭雪，即跖蹻亦必曾史，遂将前后爰书，一笔抹杀。此嘉靖五年六月事也。不数日，而山西按臣马录，劾张寅、郭勋之疏见告矣。今人但知李福达一案，而不知先有席书、李鉴，同在一时，因纪其概。先是给事升佥事，递解为民，陈光妻郑，以奸离异其子桓杀人坐死，席书代为称冤。云洸以议礼，为人嫉恶，文致其罪，乞恩稍宽之。上命洸免递解，妻免离异，子免死戍边。此狱亦不曾再讯，竟以中旨宽释，此先一年事也。盖以议礼为护身之符，以訾议礼者，为反坐之案，情状甚易见，上亦心知其然。但虑昔日考孝宗旨，乘机再用，借此箝天下口耳。
【嘉靖丁亥大狱】张永嘉暴贵，武定侯郭勋首附之，因得上异宠。妖人李福达一狱，世宗疑御史借端倾勋，故命总以兵部侍郎署都察院，吏部侍郎桂萼署刑部，少詹事方献夫署大理寺，俱议礼新贵人也。三法司之长，俱下狱讯治。时刑部尚书颜颐寿，素轻总、萼，至是乃命拶之，且笑谓之曰： 汝今日服未？ 颜不胜楚毒，叩头抢地曰： 爷饶我！ 时京师为《十可笑》之谣，其一曰： 某可笑，侍郎拶得尚书叫。 在事大小诸臣俱抵罪，而张寅与李福达遂判为二人。上大喜，予二品服，总即拜相，仍掌都察院，汇张寅事为书，名《钦明大狱录》颁示天下。自是主上蔑视臣工，动出中旨定狱，罗织渐密，告讦繁兴。外戚张延龄利坐谋叛，都御史胡缵宗则坐诽谤，皆文武尊亲，拷掠濒死。以致谏臣杨允绳、沈炼、杨继盛等，死于市；马从谦、杨最等几二十人，死于杖。而至丁汝夔之狱，则署刑部侍郎彭黯、左都御史屠侨、大理卿沈良才，俱箠楚阙廷，仍降俸官事，待之如奴隶。无复优礼大臣之体，盖用颜颐寿等例也。至季年，而夏相公之伏法，李太宰之毙狱，特其甚者耳。
先是，嘉靖丙戌，刑部尚书赵鉴乞骸，上以情词恳切，许之，赐驰驿以归，岁给夫廪。及鉴陛辞，上特亲赋五言古诗一首，手书龙笺，以宠其行，盖举朝无此奇遇。而颐寿以左都御史代之，遂罹拶拷之酷，其去鉴致政时，仅一岁耳。知足知止，古语可味云。至李福达、张寅本系一人，已见穆宗朝蔡伯贯招词中（鉴初第，以年晚生投费宏，世称神童者）。
【再证李福达事】李福达之为张寅，直至隆庆间，四川叛贼蔡伯贯一案而始明，都御史庞尚鹏奏闻得旨矣。今观伍少参《袁萃漫录》所记，则又得一确证，其言曰： 丁丑计偕至京，同寓有一老上舍听选者，徐沟县人也。 余问以李福达事，答曰： 此生少时所目击者，县中大侠张钺子张宾，好结纳奸宄，而以交通权贵，故无敢讦者。福达亡命携二子投钺，钺爱其才武，改姓名张寅，令与宾齿，名二子大仁、大礼。宾无子，以大礼为子。无何，钺、宾俱故，寅专有其资。二子纳粟入国学，而大礼年少美姿容，嬖于武定侯郭勋。同邑韩良相，亦尚侠，与寅相善，因争买美妾有隙，首之马直指录。檄下，而寅走匿武定家，干武定书求解，直指遂并劾武定。经内外多官勘问，具言情真无枉，词连武定。时武定以迎合议礼，有宠于上，而与永嘉比周为党。永嘉以此力为辩雪，而公论遂诎，良相既抵死，则以所争美妾贻寅，寅为托武定得减死戍边。后寅死，家渐贫落，大仁选幕职，移住河南；大礼仍以妖术惑人，一旦，挈妻子去不返。及余令贵溪，尝质之江中丞（潮）子，云当时常给舍（泰），力证张寅为李福达，亦如上舍言。据此则福达即寅，不待言矣。 江中丞在当时，亦以张寅事受重谴，其子言必不误。然首张寅者名薛良，而韩良相证之耳，伍记亦微有误云。
按福达事，本不必究论真伪。当其时君相作主，昭雪郭勋，明旨既颁，且屈帝尊面鞫，以杨一清力谏，讯狱非天子事，乃止，命三幸臣分掌三法司。正如于谦逆状，徐石辈证之足矣。尚哓哓称冤，愚哉。
【权臣述史】嘉靖六年，妖贼李福达一案，议礼贵人张、桂等为政，尽反成狱。于时刑部尚书颜颐寿、左都御史聂贤、大理卿汤沐、御史马录等，或杖死，或戍，或斥，具载《钦明大狱录》中，不必更述。至嘉靖四十四年，四川妖贼蔡伯贯反，陷合州等七州县，僭号大唐大宝元年。直至隆庆三年就擒，鞫得以山西李同为师，四川抚按，移文山西，捕同下狱，自吐为李五嫡孙，大仁、大礼，皆其祖师，世习白莲教，结众倡乱，与《大狱录》姓名无异。抚按论同坐斩，福达剖棺戮尸，时世宗已升遐久矣。总理屯监都御史庞尚鹏上言：据李同之狱，福达之罪益彰，而当时流毒缙绅，至四十余人。郭勋世受国恩，乃党逆寇，陷缙绅，而枢要之人，悉颐指气使，一至于是。万一阴蓄异谋，人人听命，为祸可忍言哉？乞将勋等追夺官爵，以垂鉴戒；马录等特加优异，以伸忠良之气。疏上，穆宗是之，下部议。时，郭勋久已瘐死狱中，罪无可加。而马录及颜颐寿、聂贤等，俱先以穆宗登极恩，追复故官，且与恤典矣。其他在事被谴者，则俱为昭雪，而大狱之冤始大明。是时即不再加郭勋之罪，而总、萼等欺君党恶，蔑法淫刑，其罪何可胜诛。而揆地诸公，终以故相体面，不复议及，已为漏网。至隆庆四年九月，则其事久已昭揭天下，而高拱以次相兼掌吏部，复驳主事唐枢复官一事，欲倾陷旧辅徐阶。疏中复云：大逆狱得罪诸臣，岂无一人当其罪者？俱先帝所去，即褒显之，且以武王反商政为比，冀激上怒。赖上宽仁，仅停枢官，不复他及，高之计始阻。然其倾危狡险，颠倒是非，亦已极矣。至万历二年《穆庙实录》进呈时，张居正柄国，实录皆其评定，竟将穆宗洗雪大狱，及庞尚鹏疏，削去不书，反将高拱疏全载。盖张永嘉、桂安仁、高新郑之专愎，皆其所师法，每于世庙录中，褒誉张、桂甚。至若新郑虽其所逐，而在先朝时，二人同心翦除前辈，同列又加协力，交如弟兄，以故去取若此。大狱一案，千古奇冤，乃欲削灭以泯其迹，恣横至此。他日身后惨祸，谓非自取不可。福达为山西之五台人，一名午，一名五，以谋逆，得末减戍边，寻逃伍居陕西之洛川县。正德七年，又谋乱，都御史蓝章破之，五败走匿。至嘉靖五年，更姓名张寅，买授太原右卫指挥使。其子名大仁、大义、大礼，俱纳赀入太学，投武定侯郭勋门下。以烧炼役鬼受知，被仇首告，时马录为山西巡按讯明论死，此皆李同供出者。近王弇州《首辅传》中，尚云张寅之为福达与否，终莫能明也。是时弇州新起家在外僚，想邸报不甚经心，故偶误耳。
【罪臣孥戮】国家故事，大臣伏法后，妻子俱流窜，在先朝有之，其后俱及宽政矣。惟世宗朝戊申年，辅臣夏言、督臣曾铣，以交结近侍官员，紊乱朝政律，本人处斩，妻子流一千里，则相嵩主其议也。庚戌年，枢臣丁汝夔、督臣杨首谦，以失误军机律，本人处斩，妻流三千里，子铁岭卫充军，则相嵩绐之，而圣怒不解也。癸亥年，督臣杨选，以接引奸细律，非时处斩枭示，妻子流二千里，则上以蓟镇失事怒之，刑官黄光升阿上旨，重拟也。以上五臣，不为无罪，至祸及骨肉，似稍过矣。若壬子年，咸宁侯仇鸾，以通虏戮尸，传首九边，父母妻子俱斩，妾女及孙，发功臣为奴。虽谋叛非实，然鸾稔恶穷凶，天下共恨，故不以为滥刑，而远近称快焉。
近日枢臣石星，以东事坏，上谓其媚倭误国，论极刑，妻子亦坐流徙，则数十年来仅见者。
嘉靖辛丑，翊国公郭勋得罪，法司拟本身坐斩，家产籍没，妻子发功臣之家为奴，盖用叛臣事例也，疏入而留中不下，盖上意法官承夏言旨，苛论之也。次年勋瘐死，而籍产为奴，俱免矣。
【宫婢肆逆】嘉靖壬寅年，宫婢相结行弑，用绳系上喉，翻布塞上口，以数人踞上腹绞之，已垂绝矣。幸诸婢不谙绾结之法，绳股缓不收，户外闻咯咯声，孝烈皇后，率众入解之，立缚诸行弑者赴法。时上乍苏，未省人事，一时处分，尽出孝烈，其中不无平日所憎，乘机滥入者。又宁嫔王氏，首谋弑逆，端妃曹氏，时虽不与，然始亦有谋，俱载《实录》中。故老相传，曹妃为上所嬖，孝烈妒而窜入之，实不与逆谋，然而宫禁事秘，莫能明也。今《实录》所载姓名，稍异一二，偶得当时底案，录其姓名，并刑部奉旨于后。曹端妃不列名于疏，想正法禁中矣。曹氏本端嫔，因生皇第一女，以十四年进封端妃。
是夜上寝于端妃所，宫婢张金莲，报变于中宫。盖先同谋，事露始告耳。
刑部等衙门奏，奉圣旨： 这群逆宫婢杨金英等，并王氏，各朋，谋害杀朕于卧所，凶恶悖乱，好生悖逆天道，死有余辜。你们既打问明白，不分首从，便都拿去，依律凌迟处死。剉尸枭首，示众尽法。各该族属，不限籍之同异，逐一查出，著锦衣卫拿送法司，依律处决，财产抄没交官。艾芙蓉系姊拦阻，免究。钦此。钦遵。嘉靖二十一年十月二十日。 该司礼监张佐等，传示： 臣等，恭赴迎和门，当奉发下前本，并谋害黄花绳一条，黄绫抹布二方。臣等随即会同锦衣卫掌卫事、左都督陈寅等，当将重犯杨金英等，共十六名，拿绑去市曹，遵奉明旨，俱各依律凌迟处死，剉尸枭首示众，题知讫，除将前项黄花绳、黄绫抹布，封收官库，及备行锦衣卫，捉拿各犯亲属，至日依律问决，别行提问，请行。合将前项司礼监题奉钦依本一本，亲赍送缴，谨具题知。
计开官婢犯人一十六名：杨金英、杨莲香、苏川药、姚淑翠、邢翠莲、刘妙莲、关梅香、黄秀莲、黄玉莲、尹翠香、王槐香、张金莲、徐秋花、张春景、邓金香、陈菊花。
此法司决囚后，回奏疏也。其后拿到亲属，诛死者十人，发功臣家为奴者二十人，然宫婢作逆，自在内廷，与外人何预？则亲属似可末减。是时，政府则贵溪新去。诸城当国，而刑曹则闻端简亦初受事。弇州又谓宫婢构逆伏诛后，次辅分宜入阁甫月余，仍掌礼部。上疏特请，以其事布告天下，上允之。
以掖廷谋逆，幸而无成，本非圣朝佳事，乃以颁示四方，其伤国体甚矣。此言亦不谬。行刑之时，大雾弥漫，昼夜不解者凡三四日。时谓有冤，盖指曹妃诸人。
郑端简《今言》云：嘉靖壬寅，西苑宫人之变，圣躬甚危。工部尚书掌太医院许绅，用桃仁、红花、大黄，诸下血药，辰时进之。未时，上忽作声，起去紫血数升，申时遂能言，又三四剂，平气活血，圣躬遂安。绅以功进太子太保，改礼部尚书，封四世一品荫子。次年绅以用药惊忧病死，上悼惜，赐恤甚厚，谥曰恭僖。按此时上遭变濒殆，微绅几不济，乃绅实冒死进药，且谓端简曰，吾此药自分不效，必先自尽。 盖绅亦不能保其必瘥也。赖宗社之灵，假手医官，又延圣明二十五年太平之治，较之晋孝武之于张贵人，唐宪宗之于陈宏志，相去奚啻万万，不可谓非天幸也。按壬寅年，方士邵元节甫死，陶仲文继之。二人俱挂大宗伯衔，所进则红铅，并含真饼子，乃婴儿初生口中血。医家以为父母胎毒痘殇，多本于此，不知当时何以称上药？仲文死，盛端明、顾可学继之，二人俱登甲科，亦拜礼部尚书，其所炼，又秋石诸物矣。至末年，而王金辈进燥热之药，至损圣躬。许绅而在，未必致此。
【冯益枉死】浙慈溪人冯益字损之者，或云本山阴人也。先任陇西教谕，坐法遣戍，逃伍游京师，得出入昭武伯曹钦之门，以军功拜锦衣千户，时时进密计，钦爱之。及钦反伏诛，为钦妾贺氏所引。初诟贺若不相识者，冀得脱死，贺后诟之曰： 若与吾夫议大事，吾夫尚以宦寺苗裔为疑。若曰，公家孟德，非中常侍孙乎？吾夫大悦，命妾侑若觞，岂不忆耶？ 冯始伏罪无辞，时钦族党俱已屠灭，惟贺尚存，法司以律当给功臣为奴，上以贺促钦速反，情罪加重，特命磔于市，遂与益同时伏法。其时，又有一冯益字谦之，亦浙之鄞人，以医来京，兼能杂技，觅食诸大家。初捕者先得之，谓真逆徒，即执至市。
方号呼辩非是，则首已在地矣。再捕始获慈溪人，以故穷诘之，初同名者，真是浪死。乃知袁绍诛宦官，无须者滥及；冉闵杀故羯，高鼻多须者俱不免。信哉。
慈溪冯益，尝有诗云： 老去精神须勉强，闲来文字莫思量。 为时所称。
【剧贼遁免】建文初，广东贼首钟均道，称兵南雄州，横行岭表。太宗即位，贷其罪。且以官招之，竟不出。嘉靖末年，有徽人罗龙文者，素负侠名。能伏水中竟日夜，且家素封，善鉴古。胡梅林少保征倭，以乡曲厚礼之，使招徕汪、徐诸酋，实有劳力。因叙功，得为中书入内阁，与严东楼款密，且令品第所得江南诸宝玩，其入幕无间朝夕。后与严同败，同遣戍，同逃伍。闻林御史再参，遂先遁去。其后以叛臣法见殛者，实罗氏族子，非真龙文也。其子六一者，后为御史王汝正所劾，云且亡入日本，与汪直余党入犯。诏亟收之，亦亡命江湖，诡名王延年。虽言官屡劾，亦奉严旨屡行缉捕，幸无仇家首告，今往来江南自若也，均道固智矣，龙文父子能豫营三窟，以免骈僇。乃知黄巢去为雪窦禅师，亦非浪语。
【岭南论囚】沈司马又为余言，粤中用法严，凡遇劫盗，即时论斩于市，但承台檄至，虽县令亦出莅刑，如北方捕获响马贼例，初不必奏闻也。盖是时为穆庙末年，殷石汀（正茂）以司马督两广，专征伐，为首揆高新郑相知，以故得度外行事如此。若在今日，必坐以擅杀人之罪矣。沈又云：每决囚后，见市人多手挈肝肺，持归啖之。初以为羊豕，既乃知劫盗五脏也。地近夷方，残忍至此，想近年必无其事矣。
初岭外不靖，连年用兵不得要领。时新郑相方兼领铨政，遂用殷为帅。或谓殷贪墨恐败圉事，新郑曰： 不然。措大眼孔小，畀以数十万即饱所欲。今粤中岁饷，岂止此耶？且其人挥霍，能以厚赏结士心，吾第求办贼，何必曾史哉！ 后果奏功如所策。新郑去位，殷又为江陵所器爱，改长户曹，其黩货弥甚。而以岭南异宝，时时赂江陵，遂得久于位，亦其才术过人，能于二相水火时，交欢，无少异也。初沈司马为吏部选人，每旅谒，新郑从稠人中揖入火房，与之谈，且曰： 君他日必为骨鲠臣，且登贵仕，愿努力自爱。 其知人如此。
【王大臣】王大臣本名章龙，浙之宁波人。幼为娈童，稍长为优人，素走大榼门下，向来小内使挈入诸榼直房，窃宝货非一日矣。其仓卒遇上也，事出不意，未免张皇。上顾而疑之，随即拿下，送东厂拷究主使之人。时冯保恨高新郑入骨，故立意坐以族灭，实非江陵意。今《病榻遗言》乃谓出张相指授，非也。冯又恶故司礼掌印陈洪，欲并坐之，且洪与高素契厚也。
大臣既下狱，保令办事人俗称夥长者，与之淫狎，教以新郑、陈洪，以千金为赏，使之直犯乘舆。外论籍籍，疑江陵与内臣同造此谋。江陵商于所厚，咸谓不可，而不能得之于冯保。时掌锦衣卫为太傅朱希孝，虽江陵幕客，故与新郑厚，心怜而力救之，且行数千金于诸大榼。而诸榼中亦有善新郑者，力解于慈圣之前。会再行鞫，而风雹大作，保与诸问官俱失色，遂送之法司。时江陵已决计雪高，恐谳时，大臣尚执高主使，便难收拾，乃谋之刑部郎郑汝璧。郑曰： 此不难，某自有计。 
乃密引囚于隐处，钩其舌剪之。次日会审诘问，含糊不复能语，遂弃之市。《中元遗言》中，谓饮以瘖药者，亦误也。又谓其人从总兵戚继光来，是又不然。郑数日后即调仪郎，又调吏部，今现为少司马，总制宣大。
【忧危竑议】癸卯冬，妖书，其名曰《续忧危竑议》，其说甚怪妄。事之起，适当楚勘初停，郭江夏甫去国之时，言路憸人，借以媚首揆，遂疑江夏为之。时人皆为不平，究终不能坐郭。后来公论大畅，暴其事者，章满公车，然其根则始于戊戌之妖书也。书名《忧危竑议》，亦指斥储宫事，故癸卯借以续之。戊戌之书初发时，御史赵之翰，直以坐礼部主事万建昆，与给事中戴士衡等诸人，以万为次，相张新建乡人，而士衡曾为新建知县，故牵合之，以陷张相于不测。赖上圣明，戴仅遣戍，万削籍，张相亦以东事闲住，继又为民，而不深穷其事。
时张方为西北正人所聚攻，故无敢昌言直之者。近来议者，止知讼江夏之冤，而戊戌妖书，几不复记忆矣。相去甫六年耳，赵御史之倾危，寂无人指摘，则时趋使之然。赵、陕西之邠州人，以壬辰庶常起家。
东朝之立，上意久定，自出閤讲学以来，廷臣亦安意拱听，无复强聒矣。庚子春，刑部主事谢廷赞者，饮于戚畹郭氏，闻宫中密传上旨，旦夕且将册立。郭喜见颜色，漏其语，谢遂欲因以为功，草疏跪阙下三日，以得请为期。上震怒，罢谢官，而册命亦迟。至次年忽传特旨行之，中外欢呼，益咎谢之钓奇妄发云。
《竑议全书》，已载前编。
【乙卯闯宫】乙卯四月，张差闯宫事起，一说主风癫轻结，以安储宫；一说主根究重处，以绝祸本，其是非未敢定，而争构纷起，各以恶语相加遗，度其寻端，正未已也。有一刑部郎曾讯此案者，一日遇郑宫庶方水（以伟），语及往事，且以议论相左为苦。郑曰： 今且未论此事当作何处分，但事体干涉亲王者，俱会同文武府部科道衙门公勘，以听上裁。今日事何等重大，而诸公以西曹郎吏，擅自臆决。其远典制多矣。尚论意见之纳凿哉？ 部郎为爽然自失。因忆往年，癸卯妖书一事，贻害朝士不少，后来偶值豪家少妇，以失行下山者，侍饮于客座，谈及妖书之作祟，此妇忽然曰： 此皆比时大老及两衙门无学无识，以致张皇如此，不见国家律令乎？凡遇匿名文书，俱即时焚毁，其言一概不行。当年只须依此行之，顷刻消散矣。安用举朝纷纷为？ 余闻其言，深叹息此辈中尚有见解及此者，况词馆儒臣乎？
【廷杖】今上宽仁，古今所无，然廷杖一事则屡见之。如丁丑之杖五贤，则江陵相盛怒，冯榼主之，非上意也。此后不用者几十年，而丙戌年卢礼部（洪春），以修省疏忤旨得杖；至戊子给事李沂，以论厂榼张鲸得杖，壬辰春则孟给事（养浩），请建储杖一百；又数年庚子，而王给事（德完）请厚中宫，亦杖一百。此皆关系朝家纲常，有功名教者，虽见辱殿廷，而朝绅视之，有若登仙。因思此风为金元夷俗，而本朝沿之，赵宋时无有也。然自成化以前，诸臣被杖者，皆带衣裹毡，不损肤膜，然犹内伤困卧，需数旬而后起。若去衣受笞，则始于逆瑾用事，名贤多死，迄今遂不改。此在圣朝明主，念 可杀不可辱 之旨，亟宜停止者也。
士人受杖，古不经见，惟后汉显宗，撞郎药松，不过手自杖之，然已非礼。《六朝则》南齐。陆澄传有之，以郎吏积杖至千数，意如对簿受笞之类，未必廷杖也。北朝则元魏时有之，此索虏陋习，而宇文高氏遂因之。随文帝亦挞人于殿廷。至唐犹然，如李邕之杖死朝堂而极矣。然姜皎、裴伸先辈，犹以曾为大臣，得免此辱，盖当时已觉其亏国体矣。本朝如谏南巡，及大礼大狱，被杖者多或数十人，至有再笞多死者，惟今上时，诸贤皆全活；又当时被杖毕仍供职者，即大臣有之，如左都御史屠侨，刑部侍郎彭黯之属，今上则斥为编氓，使被笞者优游养创，无靦颜视事之耻，且赐环寻亦相继，其保完士节，更胜前朝云。吾乡郑端简（晓），子光禄少卿（履淳），父子俱以言事被杖，著直声，亦本朝仅见。
谏止江陵夺情被杖诸贤，闻吴赵稍轻，然亦创甚。第二疏为沈艾，则加重矣。最后邹疏入，杖最毒。余曾见沈继山先生云： 杖之日，交右股于左足之上，以故止伤其半。出则剔去腐肉，以黑羊生割其臑，傅之尻上，用药缝裹，始得再生。及行戍东粤，徒步过岭，血犹涔涔下也。 邹南皋先生为余言： 每遇天阴，骨间辄隐隐作痛，以故晚年不能作深揖。 至卢东麓先生，则先人与陆葵日宗伯，力为经纪，不至重伤。余又问孟五岑给事，亦云被杖最毒，偶不死耳。闻王希泉，给事，以上震怒，操梃者不敢容情，亦濒殆云。
闻邹疏上时，江陵阅之亦感动，叹曰： 此人不怕死，真奇男子！ 意欲竟贷之。冯榼独恨不许，以故不免，未知果否，又沈继山云，为郎署时，曾与曾确庵司空相识，是时为左司马，凡从戎定卫，俱出兵部手注，曾为注广之神电卫，且致意云： 我宦粤，知神电善地。 且沈令番禺，有惠爱，多门生，与彼相近，可藉以自给。沈甚感其意，若艾邹则俱贵州荒徼矣。
【立枷】三木囊头，自古有之，盖如桎梏示辱耳。至唐酷吏，始有凤凰晒翅、猿猴献果诸名，亦用以一时拷讯耳。本朝枷号，始渐滥行，如正统间王振、正德间刘瑾，二阉盗柄，始以重枷示威，至及士大夫，然亦未闻有立枷之说也。近来厂卫多用重枷，以施御囚。其头号者，至重三百斤，为期至二月，已百无一全。而最毒则为立枷，荷此者不旬日必绝；偶有稍延者，命坐低三数寸，则顷刻殒矣。以余所见闻，盖不胜数。
大抵皆因罪轻情重，设为此法以毙之；或得罪禁廷，万无可活之理。惟壬辰年之乐新炉，以及诸龙光，则实出圣意，命东厂速以死上闻，盖痛恨游棍之流谤也。然自古无此惨刑，虽五代之立钉坐钉，无以过之。曾闻京师人云：倘非厂卫注意，及有仇家者，夜间窃雇乞丐，背承其尻，稍息足力；每日啖一生猫，亦可偷生。未知果否。凡枷未满期而死，守者掊土掩之，俟期满以请，始奏闻领埋。若值炎暑，则所存仅空骸耳。故谈者谓酷于大辟云。
（嘉靖初年），神棍刘东山，告戚畹张延龄兄弟大逆。锦衣帅王佐，力证其诬，反坐东山，用大枷三月，发戍，未几死。
东山受恩反噬，其罪盖浮于诸龙光，当时人心大快。佐以此得缙绅闻声，然亦不云立枷。
【江南讹传】壬辰癸巳间，关白事起，娄江有士大夫，为桑梓计，厚募拳勇，习骑射，备水师，慕义者因相从谈武事。
此公家世九卿，席膏腴，负时名，初非有封狼居胥想也。一时子弟俱佻达少年，与同乡纨袴辈，骤见驰骋决拾诸事而悦之，益务招集健儿同居处，乃至沈命胥从场伶市棍，未免阑入。每出则弓刀侍卫，舆马鲜华，人固已目属之矣。适有一游士，素以气侠称者，亦预诸公子列，偶为闽游客某，向抚台许敬庵夸之云： 此曹世家子，能报国恩。且有小则保障一方，大则勤王千里之誉。 许老成人也，心独疑，且私忧之，寓书于江南抚台朱中丞鉴塘名鸿谟者，俾廉其状。盖许湖州人，恐有不逞辈，乘间窃起，为吴越忧，初不云诸公子蓄异谋也。朱素喜事，得书大悦，遂欲以为功，与幕丁偏裨辈谋之。此曹积为诸公子所轻侮，务张大其说，且谓变在旦夕，不先发，则江左必不保。
朱遽露章言之朝，直云连结倭奴，反形已具，而先收捕诸公子。
时余友王房仲（士骕），王为弇州爱子，受桎梏如俘囚，意且非时见法。疏入，举朝莫晓其端。首次二揆，又皆吴越人，错愕不知所出，第拟旨抚按会勘。时上意且不测，赖阁中力持之，得小挺。许见疏始大悔恨，而事已无及。朱寻擢南刑侍郎去，许次年入为大理卿，事亦渐解。王坐胥靡斥荫籍，其他坐死者尚数人，后皆瘐死狱中。房仲早世，事不得白。吴中有昭雪者，还其任子，今且拜官矣。事始于世家之比昵匪人，张于游氏之好为捭阖，成于文帅之借端幸功，诸公子之不至夷灭者幸耳！可为痛恨，可为深戒。
【冤狱】锦衣带俸指挥周世臣者，故戚畹庆云侯（寿）之孙也，居东城小巷中，丧其偶，与婢荷花同卧起，有奴王奎司启闭。岁隆庆六年九月十一日昏暮，世臣率荷花执燎扃户，有数盗斧门入，世臣持仗战，仆一人，群盗合力攻之，败而见杀。
荷花伏屏处私睨，不敢仰视。盗发笥得百五十金去，遗金少许，荷花携之以报王奎。时先帝梓宫就山陵，内外戒严，指挥张国维奉兵令司游徼，而信地内盗戕国戚，惧且受谴，驰往求盗不得，则至王奎室中，见荷花持金絮泣。适邻居卢锦来索肉价，会逻卒至，避伏床下。国维曳出之，讯知屠儿，遂执为与荷花稔奸，构淫夫杀逆。卢锦不胜楚毒，诬伏。又周之宗老，闻盗来视，亦谓实然。詈荷花曰： 主何负汝而反，当斩万段。 
国维喜，益信其真，诏下法司，鞫，初称冤，且无验，乃请移他曹再谳。时署刑部侍郎翁大立是其言，第心恨大逆，且先入语，遂欲速磔之，立唆他署郎吏成狱。郎力持不许，翁益怒，亟命上奏，得旨如拟，至万历四年，而王奎、卢锦、荷花俱伏法，人皆称快。乃群盗则观刑于市而窃笑之。群盗得志，弥横恣为椎埋，鲜衣怒马，以游侠见称，其魁名朱国臣者，初亦宰夫也，畜二瞽妓，教以弹词博金钱，夜则侍酒，国臣时时醉詈，且痛笞之。二妓不能堪，乃泄其杀周皇亲及他流劫事，闻。兵部捕之，与其党刘汝成、刘五等七人俱收缚，都下皆痛荷花冤不已，语传内廷，会刑科亦追论其事，上恻然伤之，械国臣赴刑部，俱吐实，备列剽掠情状。乃知周世臣曾屡属目，国臣疑其辨貌讨捕，决意杀之。而刘汝成戳其胁，刘五斫其胸，汝成又自列举事，未几，生女胁下有大创，如世臣死时，故已知其为历矣。时去决冤狱时已二年，刑部尚书为严恭肃（清），虑初问诸臣当得罪，谋之首揆江陵公。江陵公云： 第以真情入告主上，不得有所饰，且首事者尤不可逭。 盖谓张国维也。
严如教上疏，上以所拟过轻，命再拟。乃谪三刑郎于外任；翁司寇已正位南枢，遂夺官归；而张国维终于论戍。一时以为纵，或谓张弁有大力结强援，得丽轻典云。
【冤亲】近癸巳年，吴之阊门宋姓者，以市川贵秘器为业，俗所谓沙板者是也，其家累世迹镪号素封。有子五人，延一余姚塾师课之，其妻年四十余矣，荡而悍，与塾师淫通，遂谋杀其夫，诸子颇有与闻者。一日以暴卒讣亲友，然其谋众皆稔知，闻于官，验视信然。乃论塾师大辟，妇寸磔，五子俱坐弑逆，然二少子实不知也。狱上于朝，非时伏诛。行刑之日，二子号呼称冤，监刑以定案难改，第悯默而已，佯若然不闻，朱氏一门俱灭。时友人王房仲，以蜚语系请室，市上讹传，将僇反者，王惊悸几欲自裁。迨宋氏就法，惊魂始复。
【大侠遁免】今上丁丑戊寅间，有妖人曾光者，不知所从来，能为大言惑众。惯游湖广贵州土司中，教以兵法图大事，撰造《大乾启运》等妖书，纠合倡乱。彼中大吏协谋图之，为宣慰使彭龟年所赚，并其党缚之。二省上其功于朝，黔抚何起鸣等、楚抚陈瑞等，及龟年俱拜优诏厚赏。而曾光竟遁去。上命悉诛妖党，严缉曾光，以靖乱本。时有江西永丰人梁汝元者，以讲学自名，鸠聚徒众，讥切时政。时江陵公夺情事起，彗出互天，汝元因指切之，谓时相蔑伦擅权，实召天变。与其邻邑吉水人罗巽者，同声倡和，云且入都持正议，逐江陵去位，一新时局。江陵恚怒，示意其地方官物色之。诸官方居为奇货，适曾光事起，遂窜入二人姓名，谓且从光反，汝元先逮至拷死，罗巽亦毙于狱。光既久弗获，业已张大其事，不能中罢。楚中抚臣，乃诡云已得获曾光，并罗、梁二人，串成谳词，上之朝。
江陵亦佯若不觉，下刑部定罪，俱从轻配遣，姑取粗饰耳目耳。
至于曾光者，亦在爰书配发数内，然终不知其踪迹何在，真游侠之雄也。若罗、梁二生，唇吻买祸，不过何心隐流亚耳。近日李卓吾，直以梁妆元即何心隐托名，此固妄谈不足凭，然何亦吉安人也。
先是捕曾光时，图其形悬四方通衢，出重赏购之。伟干长髯，眉目有异，果非寻常人也。光狱之成，在庚辰之春。而楚之密索，直至江陵云亡始罢。
【逸囚正法】江陵当国时，持法不少假，如盗钱粮四百两以上，俱非时诛死。吴中有银工管方洲者，私用官帑千金，事发问斩。奏请旨下即正法，暂系苏州卫之镇抚司狱。时押狱者王百户，即管见女姻也，防范稍疏，听其出入。一夕忽叛逸，上台震怒，即以主者代其罪收禁之，百户家故温，出重赏募人，四出搜讨。当事亦悯其苦，督捕役甚急。微闻有浮海行者，踪迹可疑，乃南至闽广近海诸地，无不遍历，杳无消息。捕者意已阑，理归装矣。一日至香山坳，忽传走洋败船飘至，姑往观之，则桅舵俱失，寂无人声，仅火舱留一二垂死者，则管在焉。
诸役大喜，绐之曰： 吾辈亦将入南夷市贩，今如此危险，决意归矣。子可偕我行，子事已经大赦，忽虑也。 遂拉之还吴，时旨已下，迟三日百户者赴市矣。比管至，立释之。吴人骇叹天纲之巧如此。
【手刃逆奴】王邑令（仰）者，举万历己丑进士，湖广之崇阳人也。释褐为广东新兴知县，以大计入京，留其仆王守真等三人于衙斋，时时向县佐有所关说，又盗在官纸赎底籍货之，易银瓜分。王令有妾父亦在署中，备悉其事，比仰告之，心衔未发，而诸奴已觉之。粤中故瘴乡，饶毒草，守真等潜采毒兰贮于囊，为同辈名继仔者所见，诘以需此何为，云不能受拷掠，将饵以自裁耳。仰俄调福建之闽县，途中见诸奴侍左右，裂眦恨骂，于是逆谋转急。仰抵闽未数日，方拮据应酬杂务，夜草竿牍告馁，守真等以所藏兰草置饭中进之，家人皆不觉也。比入卧外斋，惟诸奴在侧，毒发就毙。质明始入告其家人，群起呼药治疗，则医家皆云中毒殒且久，不可治矣。同官来视，七窍皆流血，鞫治诸奴。继仔先述往事，诸奴亦不胜严刑，俱吐实。时会审于城隍庙，仰子廷试者，持利刃就神前，一手刃剖其心，以祭乃父。多官哀之，亦不能禁，以其状上之朝。下理官共议，此律文所不载，而情实可矜。上亦谓廷试迫于父仇，虽与律令不合，亦人子至痛，当从宽政，遂贷不问。
【齐韶冤死】刑部侍郎齐韶之斩西市也，时为正统十三年之七月初旬，罪既不蔽其辜，节次亦非其候，天下至今冤之。
盖事涉王振并其侄二人，故激上怒，有此异常处分。然中尚有隐情也，据锦衣指挥马顺谳词，谓百户史宣女，已被上选召，受赐归。韶托兵部侍郎徐琦、驸马都尉赵辉，逼取为妻，已而琦、辉二臣自输为齐韶逼取选余女子，则齐韶又何辞以解？盖上大婚时，选妃自内廷退出者，本上所属意。时圣眷未忘，宜其掇祸之速也。近年一吏部郎，亦重价购今上所择宫中受赏退归者，殊嬖之，上闻而不发，后以出守被白简，竟坐刑死多命，特出中旨论斩，至今系狱未释。臣子乃与君父争姝少，兴固豪矣，谓之知命则不可。
【弟子鸩师】扬州兴化人宗名世，以工部郎坐吏议归。长孙弱冠矣，漫游惰学，而大父以堂构期之，延丹徒名士陈肖者课以举业。陈绳督过严，夏楚不少贷，宗孙积愤出怨言，陈闻之怒，榜掠愈苦，遂生恶心，市砒杂殽胔饲之。夜狂躁呼水，禁不得入，遂殒于塾。其子诸生观阳讼之官。广陵士庶久悉其状，而无人讼言。江都知县姚祚端，健吏也，呼伍伯如法检验。先以片银置尸口中，少顷如墨涴。时宗工部已行多金讲解，两家俱有成议矣。姚恨其事，力持不可。以谳牍上之抚按，皆如拟抵偿。此庚戌年事。今工部尚无恙，其孙系狱中，百方求宽于下台，而公论持之，终不许也。
【崔鉴孝烈】唐严武幼时，以父挺之爱其妾元英，不礼其母，夺槌击碎元英之首，此古今所叹异。而嘉靖中叶，有山西保德人崔玘，年十四，以父私邻女魏氏。斥逐其母，鉴不胜愤，乃手刃魏氏，其事上闻，上以幼能激义，特贷其死，发附近徒工三年。孰谓古今人不相及也？武虽婴孺，然世家胄，允熟闻节烈。鉴闾巷无知，发于至诚，较更难矣。
