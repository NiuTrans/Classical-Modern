余生长京邸，孩时即闻朝家事，家庭间又窃聆父祖绪言，因喜诵说之。比成童，适先人弃养，复从乡邦先达，剽窃一二雅谈。或与陇亩老农，谈说前辈典型。及琐言剩语，娓娓忘倦，久而渐忘之矣。困厄名场，梦寐京国。今年鼓箧游成均，不胜令威化鹤归来之感。即文武衣冠，亦几作杜陵夔府想矣。垂翅南还，舟车多暇，念年将及壮，邅回无成，又无能著述以名世，辄复绸绎故所记忆，间及戏笑不急之事，如欧阳《归田录》例，并录置败簏中，所得仅往日百之一耳。其闻见偶新者，亦附及焉。若郢书燕说，则不敢存也。夫小说家盛于唐而滥于宋，溯其初，则萧梁殷芸，始有小说行世。芸字灌蔬，盖有取于退耕之义，谅非朝市人所能参也。余以退耕而谈朝市，非僭则迂。
然谋野则获，古人已有之，因以署吾录。若比于野人之献，则《美芹十论》当时已置高阁，非吾所甘矣。编中强半述事，故以万历冠之。
万历三十四年丙午仲冬日，沈德符题于瓮汲轩
