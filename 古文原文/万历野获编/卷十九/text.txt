<strong>○工部</strong>
【裴侍郎履历】裴琏者，湖广监利县人，洪武间，以太学生授剑州知州，升浙江按察佥事，再改江西，坐累谪兴州，召入为北京道御史，升河南按察副使；又以累谪武清，后荐起为广东道御史。仁宗在东宫素知之，擢春坊中允，改大理评事；又升刑部主事，坐事降易州同知。至洪熙初，以旧宫臣升工部侍郎，改北京行部；又坐事降涪州知州。而子纶，先以永乐十九年登一甲第三名，为翰林编修，当貤封父母。琏乃弃其官，受编修文林郎之封。其人盖三为方州正侯，两为御史，三为外台宪臣，再为流人，一为官僚，再为法司属官，再为两京贰卿，而终以封公归老。其宦途所历，升沉变幻，何异渠家先世之裴伷先也。琏至宣德十年卒于家，盖仕宦几五十年，称封公者又十年。
【工匠卿贰】嘉靖间，徐杲以木匠至工部尚书。当时在事诸公，亦有知其非者，以世宗眷之，不敢谏。然先固已有之。
宣德初，有石匠陆祥者，直隶无锡人，以郑王之国，选工副以出，后升营缮所丞。擢工部主事，以至工部左侍郎。祥有母老病，至命光禄寺日给酒馔，且赐钞为养，尤为异数。正统间，有木匠蒯祥者，直隶吴县人，亦起营缮所丞，历工部左侍郎，食正二品俸，年八十四卒于位，赐祭葬有加。二人皆吴人为尤异。至若吏员徐晞之为兵部尚书，奈亨之为礼部侍郎，且充廷试读卷官，厨役蔚能之为光禄卿，俱在英、宪二庙年间，又不足言矣。
【赵尚书荐贤】赵甬江少保，授任阅视征倭，首荐唐司直荆川（顺之）、秦中允白崖（鸣夏），俱为兵部主事。唐负重名，有公辅望。未几得佥都御史，而殁于师中，秦至中途彭城，以亚夫之疾客死，不及用也。秦望非唐比，且以主试，中翟诸城二子罢归，此起亦属幸事。然两公以木天近臣，久抑林下，骤得赐环，不无喜色。少保幸臣，强颜荐贤，亦何异石亨之荐吴康斋？两公出山，虽显晦稍异，而所就止此，不如康斋不拜之得也。
【朱震川司空】朱震川大司空，为左少宰，有才望，且交欢首揆徐华亭，以此骄于公卿间。时吾乡陆五台太宰为选郎，意薄之，会南司寇缺，即推用之。朱不预闻也，以此恨入骨，即唆其最厚门人、御史孙立亭论之，陆遂削籍去。孙后再踬再起，为少宰家居，陆出秉铨，即起孙为总宪，与同事。孙感其恩，尽捐前却，订莫逆交。人谓陆惯操权术，以笼罩名流，岂其然乎！孙后正位铨席，与张新建有违言去位，张亦被蜚语继归，仇隙至今不解，人益追服陆之善处怨家云。朱后移北冬卿，又见知于江陵，几正首曹之位，偶以小迕失欢罢归。朱易攵历多劳绩，前后皆受知于政府，终不得大柄，盖有数耶（朱名衡，陆名光祖，孙名丕扬。
【刘晋川司空】沁水刘大司空晋川（东星），清修名臣也，独好为矫厉之行。甲午年，从协院副都御史转少宰，时，其同年沈继山（思孝）司马，以大理卿召入，故其极厚同志也，初见即招入书室，蔬饮正洽，忽微讽沈曰： 兄此来甚慰举朝属望。但兰溪公善人，且耄，可待，幸姑留之数月，何如？ 沈不知所谓，面发赤曰： 我去国许年，仅九卿之末，首揆去留，我安从知之。且主之耶？ 即怫然别。是时太仓甫去位，兰溪当国，其次即新建，两人已不相洽。沈与新建素厚，故疑沈欲逐赵，而刘又赵所厚也。沈出遍询，始知其语有由来，心已蓄不平。又一日过刘，则李克庵桢司寇在座，李先为佥院，与刘同事，共饮脱粟，固劝沈同进。沈曰： 吾已饱矣。 刘哂曰： 沈兄素豪侈，不能啖此粗粝，但我无从觅精凿，奈何？奈何？ 李固沈任光禄时旧寮，亦相善者，乃正色谓李曰： 公且罢箸，听我言，我辈忝大九卿，月俸例得上白粮，尽可供宾主饔飧。今匿其精者，而以操军所请漕粟饲我，此人全作公孙弘行径，不足信也。 李、秦人，最朴诚，闻言大悟曰： 刘公信非端士。 即相率出门。后来沈与刘赵隙遂不解，以致富平太宰，新建相公，成贸首之仇。虽非一事，此段亦其张本云。
吾乡吴生白（中伟）比部，故刘司空督学浙江时所赏拔士也，戊戌举进士，授南行人。归过淮阴，时刘以故少宰起田间，总督河漕。吴谒之，留款坐话旧。良久，因留之饭。又良久，忽若自失者，顾左右云： 可问内庖，今日是买肉日期乎？抑买豆腐日也？ 左右入问，又对曰： 当买豆腐。 乃揖之出曰： 果如此，今日不敢奉留矣。奈何？ 以上二事，俱二公亲为余言。
【邵上葵工部】工部郎邵上葵（辅忠），浙之宁波人，戊申年朱山阴当国，不为时情所附，邵上书痛诋之。时浙人被弹射无免者，邵独见推于名流，即得越次主山东试，旋推铨部，虽不得旨。然骎骎向用矣。次年复专疏攻淮抚李修吾，于是台省郎署继起，白简不绝，救李者亦接踵，佐斗无虚日。去年名流辈遂大恨之，尽目之为戎首。邵寻以请告归，齿及其姓氏者，辄戟手秽詈。邵之两年昌言，其是非未可定。然一人之身，朝夷暮跖，亦可以观世变矣。邵今居忧，闻至墓次相地，白昼为人所刺，幸漏刃而逸，未知信否。
【京师营造】天家营建，比民间加数百倍。曾闻乾清宫窗槅一扇，稍损欲修，估价至五千金，而内榼犹未满志也。盖内府之侵削，部吏之扣除，与夫匠头之破冒，及至实充经费，所余亦无多矣。余幼时曾游城外一花园，壮丽敞豁，侔于勋戚，管园苍头，及司洒扫者至数十人。问之，乃车头洪仁别业也。
本推挽长夫，不十年即至此。又一日于郊外遇一人坐四人园轿，前驱，呵叱甚厉。窥其帏中，一少年戴忠靖冠，披斗牛衣。傍观者指曰： 此洪仁长子，新入赀为监生，以拜司工内榼为父，故妆饰如此。 
【两京街道】街道惟金陵最宽洁。其最秽者无如汴梁，雨后则中皆粪壤，泥溅腰腹。久晴则风起尘扬，觌面不识。若京师虽大不如南京，京之开封似稍胜之。但冬月冰凝，尚堪步屟，甫至春深，晴暖埃浮，沟渠滓垢，不免挑浚，然每年应故事而已。壬子之初夏，有一工曹郎，管街道厅，毅然任其事，特疏请旨：既得之，大书圣谕，揭之牌上，导以前行，凡房舍稍侵街巷者，悉行拆毁，怨声满耳。有一给事马过，拆房者掷砖，误中其颅，不胜忿，遂相奏讦工部，上疏诟之，至云： 公道世间惟瓦砾，黄门头上不曾饶。 此给事故能作异同者，遂有人赞叹工郎以为风力，工郎益喜自奋，屡行建白，畅论时事，顿被正人之目矣。其时南中有一大老，本金陵人，为南少宗伯，久不北召，方引领大拜，偶署工部。值北有清街之举，慕艳其事，亦出榜清理街道。凡系开国以后，兴造大小房屋，俱命撤之，即其密戚先达，毫不假借。远近公私，骇怖夫措。施行未竟，而以艰谢事矣。街道一役，本两公职掌，一以无心举事，横博时誉，遂弄假成真；一以有意取名，为识者所窥，不免举故事失之。时局移人，即公务亦在楸枰中生活。
【工部管库】近年工部郎，多挂吏议，然有极可哀者，如节慎库一差，本冬曹职掌，巡视者不过司监督稽察其弊耳。于未、戊申有一给事，滇人也，以庶常起家，为时情所推，来司巡视，则直专其出纳。一切领状，早衙金钱，入暮即批允。管库主事，即开库发银，惴惴不敢吐气。或发镪稍迟，即呼詈如奴隶，但含泪谢过而已。两年间，所橐黄白及珠琲瑰异，不下数十万。京师大沸，相视莫敢发。有一台臣为京师人，椎鲁不识物情，露章弹之。给事出不意，尽寄其赀装于所知，不待旨下，宵遁出城。其时盖有仇家恐喝之，诡云台臣欲围其它宅，搜其橐也。行后而救者蜂起，即南都亦响应，司库主事，反以失职被弹去。至辛亥大计，主事与给事俱坐镌级。物论亦有不平之者，终称给事负枉，争为昭雪，荐剡满公车。而主事者林居食贫，每为人言往事，泪辄承睫。滇给事之在事也，权力震一时，都中人争媚事之，有一锦衣以二女献，一其女，一则姑也，给事嬖之，以冠诸妾，锦衣因为通赂，富亦至巨万。友人马仲良为作《桃叶歌》，今行于世。给事系籍凤阳，其后因游江淮间，遣人至都索所寓宝货，大半为旧交干没，敛气而归。
至甲寅、乙卯间，一御史闽人徐姓，视盐政于两淮，以墨被科臣白简受重谴，亦寄所得于江南相知家，比再来征故物，则偿者十不能二三也。两君俱高才负时望，独以簠簋稍被议云。
【工部差】工曹修造诸差，多与内监同事，迕之未免得祸。若与协和，必同染腻秽，为清流所薄。后日吏议，每从此搜抉，以故有志者类托故辞之，间有辞而不得者，如卢沟之重建，则皖人胡伯玉（瓚）领之，桥成，转大参而出，大计竟以贪处。
福府之鼎建，则都人房潭拓（楠）领之，亦以劳得大参，至大计亦镌秩。盖皆中官所波累也。近偶有一二西台谈及，云曾以视工至一冬曹郎私宅，适其同管工内官移庖在焉，邂逅欢甚，固留同集。但席间每呼曹郎为表兄，曹郎有赧色。西台怪询其故，则云吾与工部公偕勤王事，为表里衙门，故有此呼，以示亲昵。西台骇笑而别，抑更奇矣。○台省
【汤刘二御史再谴】弘治元年，御史汤鼐，论辅臣刘吉及礼书周洪谟等，刘恨之。御史魏璋，因承刘旨劾鼐，云寿州知州刘概献梦，以妖言谄之。鼐论风宪官受财，议革职赎徒，上特旨发肃州。卫充军。正德初年，以登极赦归，寓寿州，为州民王濡所讦，坐以逃伍，加杖八十，仍戍肃州。今上四年，御史刘台劾张居正诸擅权事，斥为民，后为辽东巡抚于应昌等发其巡方时赃私，谪浔州卫充军，寻死戍所。二御史俱以直谏受谴于先，又被诬于后，人皆冤之。然刘概馈白金且与之书，其中云： 别后梦中时相会。一夕梦老人骑牛背行泥泞中，公左手把一五色石，右手提牛肉，引就正路。 因思人在牛背，成一朱字。此乃国姓，孝宗怒而加等罪之不为过。时马端肃掌西台，亦拟妖言坐斩，赖王三原救之，得不死。刘台按辽，误报大捷，江陵条旨诘责，因惧而抗疏。二臣情事略同，其前后奇祸，各有指授，又若符节云。汤鼐初上疏劾诸大臣，谓礼部尚书周洪谟治家无法，党附权臣；右侍郎倪岳急于功名，昵近权要，縗\服徒步，送太监黄赐母柩；左侍郎张悦身服马尾衬裙，为市井浮华之饰；南京兵部尚书马文升身在兵曹，连姻武弁，纵子奢淫；少傅刘吉与万安尹直奸贪，今二人斥去，而吉与邱浚恬然进官。按汤鼐此疏，弹阁部大僚凡六人，若刘博野固不足言，如周文安、倪文毅、马端肃、邱文庄俱一代伟人，何至轻易暴殄？张悦生平不可知，是时言官方荐为冢宰，竟亦其时人望也。时马端肃已改北都掌院，乃上疏谓鼐劾臣，今为属官，必疑臣报复，乞放臣致仕，或改闲散避之。而上不许，元年五月，吏部尚书王恕以酷暑请暂停经筵，鼐又疏其不能将顺，乞以六月初一为始，仍旧经筵。则王端毅，亦其所不惬也。意其人以搏击树威，亦嘉靖初给事史道，御史曹嘉，隆庆之间给事韩楫、曹大埜之流邪？
【嘉靖诸御史】嘉靖十八年，上行幸承天，御史胡守忠以扈驾劳，升右佥都御史兼詹事府丞。二十九年，御史王忬按顺天，以守通州功，升右佥都御史，经略畿辅。三十二年，巡按浙江御史胡宗宪，以御倭升右佥都御史，抚浙江。盖非常之遇也。胡守忠次年即以罪诛；王忬迁至右都御史，坐边事下狱，死于市；胡宗宪加至少保兵部尚书，坐劾逮至京，死狱中。此皆世宗朝，可谓恩威并出。以至四十二年，御史姜儆者，江西南昌人，王大任者，陕西保安人，俱以访仙访法秘使还，并升翰林侍讲学士，尤为西台未有异恩。甫三年而削夺及之，则穆庙登极后事也。诸君受主恩殊，特俱不克终，皆西台非常之事。
【御史大夫被论】左都御史，汉以为亚相，唐为副相，元尤雄剧，秩从一品。本朝洪武初亦一品，后与尚书同正二品，而六曹之事无所不预闻，且提挈十三道，为风纪之长，未有反遭弹射者。今上御极三十余年，掌都察院者凡十余人，其间两公被劾，事出创见。前则临川陈炌，为纠御史赵应元，被户部郎王用汲所诋；后则仙居吴时来，为戊子场事，被户部郎姜士昌等所诋。俱目为相门私人，语不可闻。陈仅王一疏论后，犹在位数年始去；吴自姜疏出，攻击叠至，身无完肤，旋卒于位，寻至夺谥。此两公俱以直臣起家致大位，晚途遭诟，不值一钱，宪体至是扫地矣。若辛商臣（自修）则为丁亥大计，与何司空（起鸣）互讦两罢 近日温三原（纯）则为乙巳大计，与首揆沈四明相左去位。非如前两公坐而受詈，噤不能出一声也。顷己丑年南京御史王藩臣，疏劾南掌院右都耿定向；辛卯年北掌院左都李世达，亦为御史胡克俭所弹，则又皆堂属也。
【南北台员】十三道例设御史一百十员、南道三十员。北则满额，南或缺数，然亦必十人之外。近日考选久不行，事故者又相继，北不及其半，奉命巡方之外，一人管道篆数颗。又有公出，至大朝会侍班，借诸幕僚、经历、都事、照磨之类以充数，豸班寥寥，殊失全盛之体。若南中止三四员，又有上下巡江屯仓诸差，其巡视五城，遂借刑部诸曹郎代摄，此岂直越俎已哉！穷则变通，亦宜亟为计矣，
【南御史改北】吾邑故御史黄贞所（正色）者，宫詹葵阳洪宪兄也，以中书选南道御史。而先籍苏州，差巡下江，以桑梓不便行事，改北道差，巡按广东。事出创见，谓其别有径窦，且宜并宫詹为之委曲，物论大不相谅。寻积资出为福建宪副，同郡陆庄简为太宰，以壬辰外计论调，次年癸巳内计竟坐斥。其斥也，人皆不以为冤，而亦未尽然，同时有江亨泉（有源），为吴之太仓人，亦拜南御史，以乡曲情，于申、王两政府已许之，而难于独举，适有黄先籍一事，南台长为耿楚侗（定向），遂并题请改北，识者骇之。江故长者，且寒士，不为人所属目，改后即以疾归，寻殁于家，后更无人指及，而黄独受讥矣。细思操江都御史，管辖上下两江，延袤数省，安得人人异地始任事耶？即北直人为畿辅巡方，及他屯监诸差，亦未闻有迥避者。
况前此南直人授南台者多矣，从无调北之事。而自黄江以后，人亦自爱，无敢引以求改者矣。
【刘畏所侍御】江右刘侍御（台），江陵辛未所录士，受知甚深，以比部郎改西台，出按辽左。时方奏捷，故事，按臣主查核，不主报功。刘不谙台规，以捷上闻，江陵票旨诘责太峻，刘遂疑惧，露章数千言，劾江陵诸不法，颇中肯綮。江陵虽盛怒，然内愧且服，止从削籍。但每对客，词色间多露愤恚不堪意。谄者因思中之，诬其在辽时婪肆。抚按从而勘实之，又令刘乡人告刘居乡诸不法状，亦对簿追赃，刘坐戍广西之浔州，病死。或云为其戍长所鸩，莫能明也。江陵败后得昭雪，原勘按抚王宗载、于应昌等俱抵罪。其后二十年，议补诸名臣谥，时江夏郭少宗伯（正域）署部事，独靳刘不与，谓其抗疏，乃遭诘畏祸，先发制人，非本心云。自刘疏后，门生劾大座主者，如李佥事（琯）之于申吴门，安礼部（希范）、孙比部（继有）、丁中舍（元荐）之于王太仓，薛进士（敷教）之于许新安，相继而起，不可屈指矣。江陵籍没时，刑部侍郎邱月林（橓）衔命同大榼张诚行。邱故张怨家也，东阿于宗伯（慎行）与邱同里，时为宫僚，特贻书为宽解，且请勿苦其太夫人赵氏，人以于为厚云。
【山西乔御史】乔御史名廷栋，山西蔚州人，起家己丑进士，由大行拜西台，巡方三省，积资十年。其风采议论不可知，但闻其居家最可笑：每晨起具衣冠，升堂轩高坐，命仆隶呼唱开门，并搜索内室，喧叫而出报曰： 无弊。 然后家僮辈以次伏谒，或诉争斗事，为剖决笞断讫，而后如仪掩门，退入内室，每日皆然。尝闻宦情浓者多矣。然未有如此公者。
【房心宇侍御】房心宇（寰）侍御，督学南畿，时海忠介方自南少宰晋掌南台，自以夙望峻威夌，留都庶僚不能堪，而无敢议之者。房颇以材谞著称，独奋起攻之，至谓海瑞矫情饰诈，种种奸伪，卖器皿以易袍，用敝靴以易带，此真公孙弘布被中梦想所不能到者。时吾邑沈继山（思孝）司马为南冏卿，又专疏为海代辩，而劾房以私怨辱直臣。房复上章攻沈，云臣砥砺二十年，天下所知。且思孝与臣同里同年，而论议枘凿，不侔如此，则臣之品行于此已见。时房方盛气，其锋距亦劲，台省为之结舌。惟丙戌候选三进士共疏攻房，语颇峻，然不能胜，且得罪以去。房寻外转吴中张陈二给事，以诸顾二人同里新进用邱论逐，而身居言路，不及先言，乃各疏诋房以伸海，时三进士已得录用为府教授矣。房念众咻不止，其势且孤，乃尽出二给事先后请托诸手柬呈上览。上为重贬张陈，而房亦降级，语具所论私书中。海之再出也，年力已惫，渐不及抚南畿时，诸辩疏亦稍馁荏，次年遂卒于位。房之试士，用法太严，江南士子恨之入骨。至拟杜牧《阿房宫赋》作《倭房公赋》以讥切之，俱用杜韵脚，其组织之巧，叶字之稳，几令人绝倒。房试南士，以试牍贻人，名曰 公鉴录 ，合刻一等六等之文。
有一人以岁考领案补廪，次年科考，即以劣等斥之。其文并列，一日寄至都下，先人见太仓王相公，因问房心宇所寄考卷，曾寓目否？其一人忽赏忽摈，亦觉太奇，太仓公曰：余阅之不奇。
此人两试无可殿最，心宇品骘前后俱误。若余作文宗，两度俱入三等耳。 其轻之如此。
【私书】告讦之书，先朝多有之，终非长者之事，然少有发人私书者。丙戌年，南直提学房御史心宇（寰），与海忠介相诟病，人颇不直房，群起攻之。新科三进士，顾泾凡（允成）、彭旦阳（遵古）、诸景阳（寿贤），俱以劾房斥归，士林高之。既而房外转江西副使。至戊子岁，吴中张慎吾（鼎思）为吏科都给事中，与同里同年陈给事吴峰（烨）追论房诸不法，房乃发二给事往年提学时嘱托生童诸事，并其手书上之朝。上严旨诘责，二给事疏辩颇支饰。上愈怒，俱重贬，房亦调去。
房遂不出，张陈虽渐以量移，终不振矣。房发私书，大非雅道，有识者俱薄之。自是人有戒心，往还笔札，故为瘦词隐语，以防漏泄，或不署名，或云望焚毁，乃至有 乞即掷还 之语，其凿混沌弥巧弥深矣！抚按在地方有事须商榷者，致书于司道，此始于嘉靖季年。
至今上初年，而郡守司理州县之长，俱被两台书札矣。就中受乡绅请托者，反乞灵郡邑谳问之官，词既不典，气亦欠扬，或于纸尾书 右缴 二字，则下吏仍将原书缴还。上下相胶固，亦上下相猜防，欲求风裁之振，难矣。
【御史与边功】边功，自将帅而外，止当及督抚司道。若归功兵部、兵科，以及阁臣，已为僭滥，犹曰发踪调度之功也。
至于御史虽有监军记功之责，例主纠弹，不主荐举，又主叙功后覆勘，不主报捷时叙功，此定规也。自正德末，差满御史谢源等，以王守仁起义兵，征宸濠，留之军前，而体亵矣。自嘉靖初，陕西巡按御史吕光询，分总兵周尚文之赏，而职侵矣。迨庚戌虏犯京师，巡按御史王忬守通州，奏功骤拜中丞，而挞伐之勋，等于介胄矣。甲寅、乙卯，倭践江南，巡按御吏胡宗宪，与幸臣赵文华，合谋拒退，亦拜中丞，以至尚书三少而豸冠，风力化为绕指矣。隆、万之间，南北少事，台规稍振，号能举其职。今上初年，江陵当国，益务饬纪纲，御史不得他有所侵。会其门人刘台按辽东，以新入台，不知故事，误报捷音，为江陵票旨诘责。台惧甚，摭张阴事，讼言于朝，刘得罪以死。近年补诸臣谥，郭宗伯尚不许台易名，则犹以报捷一事也。近日宁夏之役，梅御史国桢，力荐李如松往讨，而身自领监军。
二人本兄弟交，至则协力成功。其报捷一疏，至此唐淮蔡旧事，盖拟如松为李愬，而以裴度自居也。其时庙议方喜告成饮至，不加深诘，梅即得冏卿中丞，人亦不以为忝。独给事中王如坚，特疏纠梅，谓其与武弁交结夸诩，无人臣礼。疏虽不行，识者壮之。
当宁夏奏功时，今中丞许少微（宏纲）在兵科，以叙功奉旨候京堂升用，许辞官，且让其功于巡按陕西御史刘芳誉。上不许，仅升刘俸而已。许虽名不伐，然而非体矣。刘未几亦止擢郡守。
【按臣笞将领】武臣自总戎而下，即为副将及参将，体貌素崇，与司道同列。近来多黠卒及游棍滥居之，日以轻藐。余所知则今上癸未，顺天巡按御史李顺衡（植），廉知蓟镇东协副总兵陈文治，掩败为功状，特疏劾之，旨下即行御史逮问。
至日便捕文治痛决三十板，下之狱，穷治问斩，此犹待诏下始行鞭朴也。近辛亥熊之冈中丞在辽东时，有沈阳参将于佟鹤年者，即虏族也，亦报级不实，熊先已具得其实，即挈佟并马至战场，遇地坟起处发之，则皆我战士无首尸也，其数不可胜计。熊即于马上褫佟下，就地綑打一百收监。随亦奏闻正罪，则又不待上命，竟自以军法行谴矣。二弁死不足赎，然按臣与制府事权，终自不同，揆之政体，恐稍未安。其他不及知者当尚多也。
反是者，则江太涵司马在闽之于戚继光，相倚若蛩蚷；谢太函方伯在辽之于李如梅，至结义兄弟，一则就功名，一则输财色耳。二公同别号，又皆新安人也，文武协和，固是佳话，若峻风节者，或不出此。
【行鸩】顷年丙午、丁未间，今廷尉余少源（懋衡）在台中，按陕西，与抽税太监梁永不相能。一日进饮而银碗色黑，疑永毒之，奏于朝，永不服，极辩其枉，余愈怒，奏讦不休，至余忧归而后已。同时楚御史史企愚（弼）行部荆州，与江陵知县过成山（庭训）不甚相知，亦进粥、银碗稍黑，疑其毒出于过，方悲恚大惊嗔，过闻急走入，亦不置辩，但收其余糜啜尽，史怒始解。史后与过同为台臣，仍不失欢。因观故户部侍郎谥襄惠邹守愚一事，亦相类。邹为广州守时，值其地御史，亦有庖人烹鸡事，置之极典。邹明其不然，呼囚再烹，则鸡仍黑，乃舍之，盖食物初炽，入银器必变黝色，而按臣以法官孑身居异方，或执法太过，每疑下人进鸠，以致有此举动。似当精为辨之，不然，损宪体多矣！
【言官劾父】台谏在事，遇大奸居位，即奋笔而弹，不避亲嫌，亦公尔忘私宜然。若今上初，刘御史台之劾座师张江陵，其词峻，其事确，卒罹杀身之祸，而议者犹以刘为薄。若正德间，兵科给事高涝者，奉命丈量沧州等处屯牧地，还奏备参先任各官拨派不均之罪，皆当追治，而都御史高铨预焉。铨即涝父也，时刘瑾播虐，以威胁天下，故淓逢其意，遂及乃父焉，时人皆切齿恨之，淓以直隶江都人，以庶常初授官。未数月而瑾诛矣。
【台省之玷】弇州纪台省之玷，首书永乐七年，御史袁纲、覃珩诬杀主事李贞一事。而永乐八年，又有一事，更可笑而不及书：北京御史邹师颜等劾启御史李公敏，娶见禁罪囚亲属为妾，或挟其妻就饮人家，通宵不返，廉耻道丧，渐习成风，致同僚御史刘先、刘勉、张睿、郭衡、商忠，俱娶离异不明之妇。
皇长孙命鞫治，俱处以罪。夫以文皇何等威严，而台臣宣淫至此，亦可骇矣！又是年省中亦有一事，而弇《州省垣之玷》亦不书者：吏科给事中陶玮，启其乡一匠不赴工役，私贾于外。
皇太子曰： 六科不以兵民休戚为言，而琐琐及此，岂汝有私憾乎？ 命刑部讯之，乃匠家居与玮邻，素有夙怨，故诬之，遂下玮狱。又洪熙元年，户部给事中沈宁，以赍诏往直隶各府索贿，为巡按御史所劾，谪为驿夫。宜德元年，礼科给事中章云、马俊，以受锦衣百户刘彝等嘱，贿放重囚，发交阯充吏，正统元年，行在刑科给事中王偡，以闻父丧未授官不举，迟二十二日始发，革职为民。正统四年，刑科给事中李原缙，先以闻宣宗晏驾，不哀临，私娶妾，下狱矣；至是又受云南中卫舍人童铭赂，与堂弟童政争袭，代为本章，屡上不已。兵部奏铭必有主使，下法司鞫之得实，遂论缙徙。景泰六年，户科给事中孙珉，受宣课司吏艮，收不堪钞，充肃州卫军。天顺三年，刑科给事中王俨同修武伯沈煜，册封潘府受其馈，为锦衣校尉所发，下狱治罪，降主簿。成化五年，南吏科给事中王让，为出继子《登科录》书所后为父母，又书本生母为生母，祭酒刘廷俊先被让劾，乃言让以所生母为出继父之妾，让惭托疾去。
成化十二年，养病户科给事萧龙，妄受投献田地，强占人女为妾。事觉，谪边卫充军。弘治十七年，养病给事中赵钦，迫民鬻墓为地，凡发冢九十有二。又发宋叶学士墓，碎其志石，又强娶子女论绞，其玷青琐亦甚矣。至台中败类者更多。洪熙元年，御史冯泰居丧，挟势取僧寺石柱石碑充葬，擅据按察公司受词，批发州县提问。事觉，发为民，洪熙元年，宜宗已即位，御史张珪前在处州监办，盗官银七十两，当斩，免死罚役，遇赦，上命斥为民。宣德三年五月，御史严皑、方鼎、何珪等，耽溺酒色，久不朝参。事觉，上命枷项以恂。言官荷校，盖自此始，宣德三年八月，巡按山东御史李素至历城，与县民李尚女，奸娶为妾；御史赵纯，亦娶门子郑能妹为妾，先后为山东按察司所纠。素时已死，逮纯下狱论罪。巡按湖广御史赵伦，需索官民罗绮，收买人口，又与乐妇奸通，命谪戍辽东。御史赵俨，以非法杖死九人，坐死系狱中。其同僚御史张循理，具酒召俨出，狱饮，俨出乘闲逃逸，累循理逮下狱，死狱中。又三年，俨被获，斩于市。宣德四年，御史宋准查盘至金华府，娶妾索府官白金，又私通民妇。上命追赃，杖戍辽东。又交阯道御史顾达，巡按淮安，为通判何正辱詈，甘受之。清军凤阳，酗酒废事，上命改用，行在，御史杨居正，司铎牟伦、雷恭、胡晔、潘奉，以贪淫不律，为都御史顾佐所奏，俱发辽东各卫充军。御史胡谦往处州府办粮课，科敛白金，杖杀民妇，降典史。御史沈润，受土豪黄金、白金、文绮，出其杀人死罪，戍辽东边卫。御史张衡，巡按湖广，受罪人白金，戍辽东。行在御史林衡，居丧不谨，降户部照磨。宣德六年，御史任祖寿，受典史周宗本送马一疋，宽其斩罪，上命依律流之。宜德七年，监福建银场御史王宝，敛民财，发人墓，谪戍辽东。御史陈浚私役民修神祠，微服嬉游于外，驱逐焚香妇女，为都御史吴衲奏斥。宜德九年，御史颉文林，坐索铺户衣物，又于公廨与囚妇奸通，上命杖之，同家属发辽东充军。宣德十年，丁忧御史宋原端，强葬父于他人茔，收迷失妇，勒夫货财，夺民良田，坐法绞，遇赦为民。御史强敏差往山东，受赃为民，遇赦辨复，不许。宣德十年，御吏郑禧，差查厂库，欺侵物料，又受匠吏物；御史廖文昌，巡按广西，损害军民，谳囚乖律，为御史刘桢所发，俱下狱讯治，正统元年，御史王琏，巡按回，多索隶卒，且携杭州门子偕行，为浙江佥事商贤、苏州知府况钟所劾，下法司讯治。正统二年，御史王学敏，受巡检陈永证贿，嘱郎中崔镛荐升知县。事觉，上命杖一百，枷示三月，谪戍辽东边卫。御史廖文昌、丁宁受贿当斥，会选行人，姑降授之，既以出使有劳，补县主簿。正统三年，御史李纯奏辽东御史赵琰、赵砺、卫军年伦，俱先任御史，以贪淫无耻罢职，砺、伦逃诣京师，琰假守制还乡离役，上命各杖一百，发肃州哨守正统六年，御史计珩、马谨，以受千户洪政白金，减其斩罪下狱。正统八年，巡按陕西御史时纪，至长垣县，托县丞萧楫，娶殷氏为妾。其妻妒甚，妾父母告纪挟娶。刑部坐以夺良家子女当绞，遇赦斥为民。上曰： 御史不才如此，其谪边戍！ 南京御史王复，以贪淫逮送锦衣卫戍边。正统十二年，致仕御史陈浚，以私忿杖同乡训导，削职又除名。御史颉文林，以代奸民仇庸，诬奏王妃父，命杖一百，发边充军，文林即宣德九年得罪人充军赦回者。正统十三年，南御史葛崇，以自京还，舟中强夺人女为妾，充铁岭卫军。景泰元年，巡关御史王璧。数至军妻家与言，为都御史王竑所劾，发充铁岭卫军。景泰三年，巡河御史王珉，数于济宁等处奸淫，又微服至所淫者之家，拜其父母；又索运粮军官馈贮尤多，为右令都御史王竑所奏，事事下勘实，法司论赎徒为民，帝特谪充开平卫军。天顺二年，在籍御史叶普亮，福建同安县人，强夺人田宅，又娶族女为妾，为邑人所讦，上命按之得实，命籍其家。天顺元年，南京御史颜正、巡按直隶御吏张祚，以受滁州军官贿嘱拿问。天顺二年，丁忧御史吉安人胡炼，受姻戚贿嘱，逮炼侄讯鞫，得受赂状，上命戍开平卫。天顺七年，巡按南直御史李鳞，又酗酒擅出赃官，为民。成化四年，巡按山西御史李杰，以市狐裘不归其，除名。
守制御史唐震，以欺取官物，诬陷人罪，逮至京，坐赃为民。成化五年，御史傅鼎母李氏，朔鼎妾陵辱，法司坐妾不孝，并鼎调外任。成化十八年，丁忧御史方辂，占其叔田，夺寡嫂棺具，纵子制中作乐，事发，降肃州卫经历。弘治八年，巡按贵州御史赵竑，受将士赂千金，及银花彩缎，寄清平卫镇抚司周源家，为源盗取殆尽，竑下源于狱，为仇家监生倪宽所发，时竑已升南大理寺丞，诈称丁忧逃归。自正嘉以后，百年间见闻尚新者，又不胜纪矣。
【科道被三木】正统二年七月，行在福建道御史王学敏，纳巡检陈永证赂，托行在工部郎中崔镛，荐升知县，事发，上命杖一百，枷示各衙门三月，谪戍辽东边卫。其年九月，兵科给事中金昭伯、户科给事中吴绘，俱受廷试明经儒士赂，辄入午门代为文字，诏用大枷枷于长安门一月，发辽东充军。事在一年两月之内。台琐清班，俱膺三木，虽其罪皆自取，然辱言路甚矣！至正统六年，遂以枷项及大臣户部尚书刘中敷等，未几复官视事，十二月又下狱。又未几王振用事，遂及儒臣国子祭酒李时勉，戚臣驸马都尉焦敬而极矣。天顺得辟后，坐法荷校者，遂不可胜纪。盖锦衣门达，动以讠冏事酷暴得上眷也。
直至惠宗嗣位，而缙绅之祸稍解云。王学敏事，先见第一卷。
【六科廓章奏】嘉靖乙丑春，千步廓毁于火，先朝所贮疏稿底本，俱成煨烬。时上意恨惜，以问辅臣徐阶：他日修史，何所凭为张本？阶跪对曰： 此皆积年堆弃残帙。各卫门紧要章奏，及四夷番文，共十三万二千余本。俱贮六科廓内，况有成案可查。此等无用故纸，正合付一炬。 上始悦意解。按此时去弘正间未远，若加搜括，尚可绪存一二，乃逢迎意旨，曲说解嘲，真所谓以顺为正也。今六科所贮本稿，往往被人借出不还，他日恐遂如文渊阁书矣。
【吏垣都谏被弹】吏科都给事中，为谏官领袖，责既宏钜，职复雄峻。其升擢后不称，或遭白简固有之，而在事时，未闻反被抨击者。世宗朝，夏贵溪（言）以侍读学士兼是官，曾与辅臣张永嘉相讦，然皆为争宠互诟，而张卒不胜。其以居官为时情所薄，受弹治无完肤者，无如今上之二陈。戊子己丑间，浙人陈与郊，以辅臣王太仓门生，在职稍久，因考选引用推官李春开，与同僚及清议诸臣相左，遂为少卿王汝训、主事吴正志、进士薛敷教所聚攻。虽获转太常，请告归，竟以言章冠带闲住。至丁未戊申间，浙人陈治，则以辅臣朱山阴同里，在职亦久，以屡攻署部左侍郎杨时乔，物情已不归之。会枚卜事起，词臣黄、杨、李，三晋江争为相，治则佐李黄以攻杨，时杨所为言路所共推，益恨之，比新考选命下，治则遂为御史吴亮等露章十余疏不休，乃弃官去。诏褫三级，辛亥大计，竟以不谨罢。两君在吏垣，人品自有定论，但言官之长，微受锋镝，卒无奈众咻，狼狈而去。虽时趋使然，而国体与垣规，拉攞坏尽，不可收拾矣。两人同姓同乡，相望三十年间，尤为创见。前与郊十年，又有都给事陈三谟，以首保江陵夺情，见非于世，后被弹褫斥，亦陈姓，亦吏科，亦浙人，然系升太常少卿以后事，非在任时也。先与郊者，为吴人张鼎思，以论房寰，反被讦远贬。代与郊者为杨文举，以差赈江南功。方复命升吏科都事中，甫命下，亦为南京礼部主事汤显祖等所劾，请病去，癸巳大计，以不谨斥。则世所指 八狗三羊 中之一人也。一时吏科之见轻如此。
【王聚洲给事】滇人王聚州（元翰），以庶常授工科给事，素著才名，慷慨论事，物情甚向之，忽为郑御史环枢（芳）所劾，专指其簠簋，秽状满纸，王不待处分竟归，而邓给事、史御史辈曹起代为之辩，郑被攻无完肤，同堂至有绝之不与往还，入朝进署，无复酬对者。初甚疑骇，何以一青琐去留，举朝为之震动？继知其故，则郑疏太戆，不识时趋，自致之也。初杨止庵少宰署铨久，卒于位，继之者当为南大司马孙月峰（鑛），浙人也。其甲戌抡元，出沈四明本房，固已为时所忌，孙又每对人姗笑建言及讲学诸君子，谓当尽束高阁，又与李淮抚（修吾）书亦如之；时任留枢，又与同事六卿得时誉者相左。高阁之语，因而传播，诸君子皆欲剸刃其腹。而故太宰孙富平在林下，年已八十，向故与浙人沈继山争讦，并罢去之。王遂上书阁部，历数月峰罪状，尽抹其生平。选郎为毛肖寰（一公），亦浙人也，因以恶声劫之，吏部不得持，遂除浙孙名，而富平再登铨席矣。然则王果橐金如山，犹当十世宥之，况诸救疏皆保其清操，云远胜杨震耶。
孙月峰、沈继山两公，以同岁生，最相善，俱无嗣。孙富平初与沈亦厚，寻以丁芍原（此吕）事相仇。富平亦无子，三先生皆名臣无后。又沈与邓定宇（以赞）俱同，邓以辛未会元鼎甲，迟沈一科，官少宰，先十年卒。沈官至御史大夫，后十年卒。然邓亦无子，亦异矣。
【乔给事】乡会座师皆为恩地，而本房尤重，本房又以会试为重，此情也，亦理也，近年有乔给事名允者，河南宁陵人。
戊子乡试，则大主考为山西泽州张元冲（养蒙），时以谏垣典试。次年己丑会试，则出分考吏科都给事陈与郊之门，陈、浙人也，陈与张争为考官，又争为吏垣，其矛盾有素矣。后陈给事升太常罢去，张至少司农，复为御史许闻造连疏攻击，许为陈给事同邑人，司农愈疑此举出陈指授，恨遂入骨。比张殁于里，其家求乔给事为行状，时乔亦以言事罢归，作状丑诋会试房师不遗余力，时陈给事尚无恙也。盖二公品誉原不同，张虽捐馆，正为物情所皈依，故任意描写乃尔。乔或者自谓董狐直笔，然乡、会座师低昂至此，律之门墙之谊，似尚未安。况乔之得庶常，又皆出陈之荐引乎？
【罗给事】辛卯九月，阁中请建储，时首揆申吴门以被言在寓，新安、山阴再具揭催请，仍以申名冠其前。上怒甚。申复具揭明其不与闻，阁中特以故事列名耳，兼有早定大计等语。揭上发下，传至科中，罗匡湖（大纮）以礼科给事守科，上疏纠之。寻工部主事岳元声具疏将上，而武英殿办中书事序班黄正宾者，徽人也，见之欲附名。时岳意未决，因并岳疏亦寝。
会进士洪文衡者，亦徽人，有疏稿黄窃得，遂侵晨上之，说者谓次揆新安公实使之，以黄为同邑人也。而实不然。黄下狱讯治，而罗斥归矣。罗清望素著，与乡同年同邑邹南皋（元标）为讲学石交，其议论如出一口，罗归二十余年，而吴门公殁于里中，其家求邹为立传，申为邹丁丑会试大座师，常劾江陵廷杖。时申为营护甚力，其特拜吏科与选入吏部，申力居多，素怀知己之感，因许为作传，已脱稿寄吴中矣。罗闻之大怒，邹初亦尚以夙谊为词，罗至欲具揭告海内，邹不获已，箧其草，并嘱申氏勿刻，事乃得已。罗久为人士宗仰，与邹相甲乙，此举不无稍褊。后文定传，遂出郭相奎（子章）大司马笔，虽罗同里相厚，然以其前辈，不能遏矣。
【蛤蟆给事】先人门士汤义仍（显祖），论政府而及给事胡似山（汝宁）曰： 除参论饶伸之外，不过一虾蟆给事而已。 饶号豫章，为比部郎，曾抗疏诋太仓，而胡以言官纠之。会亢旱祷雨禁屠宰，胡上章请禁捕龟，可以感召上苍，故汤有此语。余后叩汤曰： 公疏固佳，其如此言谑近于虐。 汤笑曰： 吾亦欲为此君图不朽，与南宋鹅鸭谏议属对亲切耳。 三君俱江西人，而胡与饶更同郡。
【科道对偶】丁丑江陵夺情，公疏保留者，在言官则吏科都给事中陈三谟，御史曾士楚为首。曾为广东之南海人。时粤中新罹大盗曾一本之乱，民生疾首，其乡人恶曾之谄，即号士楚为曾一本，盖以前疏为戏，正与科中陈可作的对也。未几，曾出按江南，时吴人王荆石相公，以侍郎家居，力阻江陵夺情忤意，以省亲告归里。赵定宇、吴复庵二太史，皆江陵辛未门生，首出疏促其奔丧，俱切齿仇也。盖欲曾踪迹三人居乡状，以法中之。曾既叹前疏之误，且以三君子无事端可摭拾，遂托病归。江陵败后，白简见及，遂以三谟一本作确对，并入弹章，亦同得旨并斥。曾坐此一事，终身不复振，人亦惜之，而终无词可解也。举事之不可不慎如此。
【言官回避父兄】故事，父兄现任在京三品大臣，其子弟为科道言事官者，俱改任别衙门，照例循资外补。然弘治以前，俱改授行人，此后夤缘恩宠，遂改翰林编检等史官，识者不以为然。至嘉靖初，给事中席春，以避兄礼部尚书席书，得改检讨。未几以《武宗实录》成，叙劳升佥事。春谓首揆费宏作意抑之，讦奏于朝，张璁、桂萼，亦连疏继上，助春劾宏。上心知宏所执不谬，因三臣皆大礼贵幸，曲为调停，改升席春修撰。
给事中郑一鹏，言： 先朝大臣子弟为台谏者，改行人，其躐冒词林，乃近年幸窦，书何不援往年成例，而改春为检讨？ 
席与张桂俱无以难也。未久，春仍外补佥事去。此后大臣子弟之改词臣者，渐衰止矣。今上初元，礼部尚书陆树声从田间起，其弟树德为礼科都给事，当避，改升为尚宝卿。时科俸已深，次当内转，不以为过也。若近年壬寅御史赵标，避父南光禄卿钦汤，虽其俸薄，尚及五六年，且在台中有声。乙巳年御史徐光正，避兄应天申尹，则仅满考，俱得升尚宝少卿，则借题速化，远于改词林远矣。惟前此壬辰年南给事沈之唫，避兄节甫，改礼部主事，人以为得体云。
