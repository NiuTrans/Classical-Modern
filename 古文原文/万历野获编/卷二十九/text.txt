<strong>○厄祥</strong>
【黄河清】景泰五年正月，山西巡按御史何琛奏：黄河自龙门至芮城清同一色，此上至德所感，廷臣欲行贺礼。帝曰：此乃偶然，不必贺。按此即二年后英宗复辟休徵，而景帝之不受贺，见亦卓矣。其后至正德二年八月，而黄河又清，此年此月，世宗生于兴邸。可见吉祥善事，别有徵应，非一时蠡见所能测也。
景泰四年冬十一月，至五年正月，山东河南淮徐诸处。以至江南苏常等府，浙江杭嘉湖三府，大雪平地数尺，海水亦冰结四十余里，人畜死者不可胜计。灾祥一时并见，亦异。
【先知】唐开元初，以武后所制豫州鼎铭，末云： 上元降鉴方建隆基 ，此二字为玄宗御名，以为受命之符，宰相姚崇等表贺，因宣示史官，颁诰中外。又唐宣宗御制《边陲曲》，其词有云： 海岳咸通。 末几其子懿宗嗣位，建元为咸通，人皆异之。本朝正德末年，王新建平宁藩后，至庐山刻石记功，末云： 嘉靖我邦国。 明年，世宗龙飞，遂用二字纪年，其偶合如此。说者谓王文成本间世异人，故能先知如此，非偶合也。然媚娘之为异人，更出文成之上，岂亦预知其孙之为五十年太平天子，而先著谶应，以示后世耶？若宣宗亦有小太宗之称，宜其暗合也。显陵初建时，于兴邸享殿中，立名曰隆庆，此时穆宗未生也，后之纪年亦如之。此则无心吻合，固上天示以休徵矣。
宋艮岳神运石之旁有两桧，徽宗爱之，以玉牌金字，书自制五言诗云： 拔萃琪树林，双桧植灵囿。上梢蟠木枝，下拂龙髯茂。撑拿天半分，连卷虹南负。为栋复为梁。夹辅我皇构。 后高宗御名为构，南渡秦桧作相，分天下之半，而时论谓桧倡和误国，负南朝之眷字，字应前诗。盖事已前定矣，岂道君能先知耶。此比唐武后鼎铭更为奇确，但高宗虽称中兴，实逊明皇百倍矣。
【甘露瑞雪】世宗登极，诏罢四方献祥瑞者。时汪鋐以右副都御史巡抚南赣，首进甘露以媚上，得召为刑部侍郎。会修《明伦大典璁萼》等标鋐所献甘露于卷末，以为此上孝感之应，寻进掌院吏部尚书，兼兵部尚书，宠眷几与张、桂等。而其人之横恶，为天下唾骂，则至今如一口也。汪之后献祥瑞者，直至世宗季年而犹未已。又嘉靖十年，礼部侍郎顾鼎臣奏： 上设醮时，先一日阴云解散，二之日云物一色，复降瑞雪，此皇上精诚格天所致。 因进《步虚词》七章。又言七日奏请青词，尤为至要，仍列五事奏之，其事皆斋坛香水供献之祥也。上大悦，报曰： 览奏具见忠爱，《步虚词》留览。朕已竭诚，诸臣宜仰体朕心，秉丹诚以承天鉴。 顾由此得大拜，上南巡奉敕居守，寻殁于位。自顾疏后，斋醮日盛，凡事玄三十余年，及上升遐始止。按二公俱以献媚得宠，得冢宰，得宰相，如取诸寄，而事业毫无闻焉。顾虽和易，非汪螫毒可比，然流秽史册亦不细矣。
【献芝】嘉靖中叶以后，大小臣工进白鹿、白兔、白雁者固多，而后乃以芝草为重，下至细民亦竞上献，如三十七年，陕西鄠县民王金，进芝山一座，聚芝一百八十一本，名曰 仙应万年芝 。以祝圣寿，其间径一尺八寸者凡数本。上悦，赍以金帛。是年冬，礼部类奏四方所进芝一千八百四本，诏犹以径尺以上者尚少，命广求以进。于是命辅臣严嵩、李本等炼以为药，且诏次辅徐阶曰： 卿政本之重，不以相溷也。 阶惶恐，请炼药如二臣，上始悦，自是督臣胡宗宪献芝与白龟同进，上以之谢玄坛告宗庙，赐宗宪鹤袍。而陕西抚臣程轨，按臣李秋，献白鹿芝草，云得之部内书堂万寿宫中，盖诡为美名以媚上也。二臣各拜币钞之赐，仍命谢玄告庙，至四十一年王金者，又进灵芝五色龟，上大喜，谕礼部： 龟芝五色既全，五数又备，岂非上元之赐？ 仍告太庙，百官表贺，拜金为御医。四十三年太医院御医王金，又进万寿香山三座，聚芝三百六十本为之者。是岁天下臣民进法秘仙桃瑞芝，及为上祝厘建醮者不绝，各承赏赍。又一年，而上鼎成龙去，王金坐进药损上躬，论大辟，高新郑为政贷出。
【岁朝牡丹】京师极重非时之物，如严冬之白扁豆、生黄瓜，一蒂至数镮，皆戚里及中贵为之，仿禁中法膳用者。弇州谓上初年元旦即进牡丹，而江陵相与冯榼亦各一花，以为异。
余儿时在京师，亦闻而未见。比数年来，元夕前后，姚魏已盛行于时，豪贵园圃在在有之，始知弇州语信然。比年入京，赴一友社文，时才过夏至三日，案头插半开紫牡丹二三朵，方骇诧叹羡间，乃曰： 此寻常物，每花祗值百钱耳。 予携其一归，以温水贮瓶中，亦留数夕始萎。
【白鹿】嘉靖十二年，河南巡抚吴山献白鹿，为大臣谄媚之始。此后白兔、白龟、白鹊相继不绝，惟浙直总督胡宗宪两进白鹿，俱蒙褒赏。时世庙方崇道教，喜闻祥异，胡正剿倭立功名，每事辄称引玄威以自固，势自不能不尔。至壬戌会试，遂以灵台命题，而鹤鹿悉登于闱牍矣。时主试为袁元峰（炜）相公、董浔阳（份）尚书，俱在直典青祠，本无可责者。乃至癸亥年，西苑白龟生◆，严分宜方率词林在直诸公上表称贺，他可知矣。此后则万历甲戌，白莲、白燕见于翰林院，江陵大喜进之。上方冲龄，谦让不受，归之阁臣。虽以渺躬自处，而献谀一念，已为圣主所窥。张方以伊周自命，而举动乃与先朝谄媚诸公，如出一辙，盖上奉慈圣，下结冯榼，不觉澜倒至此，宜相业之不终也。
【死麟】麒麟之生，多托牛腹。成化二十年甲辰，泗州民家牛生一麟，咸以为怪，杀之。工部侍郎贾俊出差，偶至得其一足，归以示人。嘉靖十二年癸巳，山东聊城县民家牝牛产一麟，形状瑰异，甫出腹，即嚼一铁煎盘，食之尽。民妇骇怒，扑杀之。万历十三年乙酉，河南光山县有一麟，亦牛所孕。其产时，光怪照耀，比邻皆谓火发来救，愚民不识，詈为妖孽，共击死。前二事皆闻之朝，惟乙酉则上欲取观，阁臣力阻不从。御史王学曾有疏谏止被谪。至甲午年，镇江府复获异兽，大抵与前二物相类，亦寻毙于杖棰，郡守王应麟虑生事，不敢申告上台，第命痤之，今麒麟冢尚存。瑞物无故而生，见戕庸奴，真是可惜。
【孪生子之异】孪生子、世多有之，然以俱男子为异。若累产俱孪且男，则尤异。如嘉靖中顾联璧、合璧，同举戊午乡试，联璧登进士，官嘉兴府同知，卒于官；合璧以乙科仕至佥事，而卒于家。乃其父母凡四胎，共得八男子，则奇甚矣。又先大父为上川南道时，有雅州医官时姓者，颇明方脉，技亦大行，每入谒，即以饔餮为苦，问之则云： 家有三十二儿。 
问有姬妾，则云止结发一人，凡十六乳而得此，无一夭折者，以此困于资给。初意其妄，继询之一州人，无不以为信然。则怪而妖矣，宇宙真何所不有。
唐淮南程干妻茅氏，连八年，俱双生，凡得男子十六人，盖倍于顾联璧，得时医官之半，皆古今最奇事。
【元旦日食免贺】永乐十二年甲午正月初一日当日食，先期鸿胪寺奏请当贺与否，上问大臣当如何。礼部尚书吕震对以日食与朝贺之时，先后不相妨；辅臣黄淮、杨荣，俱未及对；杨士奇独以不当受贺为言，且引宋仁宗时，富弼请罢宴撤乐，且恐契丹行之，为中国羞，后果然，仁宗悔之之事为证。太宗皇帝允之，但赐百官节钞而已。十三年元旦又日食，免贺亦如之。至嘉靖四十年辛酉二月朔亦当日食，天阴晦，色不甚辨，诸臣遂以当食不食，上表称贺，上大喜。独礼部尚书吴山曰： 明明薄蚀，吾谁欺，欺天乎？ 首揆严嵩密以其语奏闻，上已不平。山自上疏以救护礼毕为言，上愈怒，未几用言章夺吴职。两朝前后一事，而阁臣之忠邪敻别矣。严次年壬戌即得罪去，士奇自甲午至正统九年始卒，盖相四朝，又三十年。苍苍者岂堪矫诬哉？
【鳌山致火灾】鳌山灯火，禁中年例，亦清朝乐事，然亦有最出意外者。如永乐十三年正月之壬子，鳌山火发，焚死多人，都督马旺亦与焉。时上在北京，闻之惊惋，命太子修省。
正德九年正月十六日，上于宫庭中，依檐设毡帐而贮火药其中，偶不戒，延烧乾清宫，以至坤宁宫，一时俱烬。时上往豹房，回顾火焰烛天，戏谓左右曰： 好一棚大烟火也！ 或云是年宁王宸濠别献奇巧之灯，即令宁府遣来人入宫悬挂，皆附壁著柱，以致此变云。万历初元，灯节当如例设鳌山，首揆张江陵谏止，以为鳌山起于宪宗时，今谅阴中未可辄置，上嘉纳之。江陵此举甚善，但以成化创始为言，盖止据词臣章懋等谏止宪宗之疏，而不知国初已有故事也。
【山裂】正统十四年己巳，陕西某县，山鸣三日，移数里，崩压民家数十户，是秋即有英宗北狩之变。成化十六年庚子，云南巨津州白石雪山，中裂分为二，其半走入金沙江中，是年大阉汪直，用事佳兵，与尚书王越，比周黩武，越冒封威宁伯。
嘉靖二十六年丁未，陕西澄城县界头岭，吼声如风者数昼夜，山四裂而去，东西各五里，南北各十里。是年督臣曾铣，与首揆夏言，议复河套，徵调兵粮，关中骚动，次年二人俱论斩。
山至镇重，而崩裂至此，其徵上应紫微，下亦主将相，其验如此。
弘治十年，云南师宗州，有马者笼山，其高插天，去山二十里，阿定乡，有一小山，一夕移于马者笼山之侧，有三大树随山而徙，皆不摇动。土人但闻风雷震撼，旦起视旧处，已为平地。近年万历己亥八月，陕西狄道县毛家坡，山崩裂，山南平地，涌出大小山凡五座。此等皆极异事，而无灾沴应之者，时圣君有以消弭之也。又云云南镇南州，有石吠山，顶有石类犬，每遇凶年，则石有声如犬吠，因以名山，此尤奇事。又正德末年，广西土官岑猛所部，田州江心，忽有石浮出，反卧岸傍。猛恶之，密遣数百人夜移他处，至明复然。未几猛败灭，此石不复见。
【土木之祸咎徵】正统十三年戊辰，京师盛唱 妻上夫坟曲 ，妇女童幼俱习之，其声凄惋，静夜听之，疑身在墟墓间。次年八月，车驾陷于土木，将士死沙漠者数十万人，都下禁军嫠妇，祭望哀号，声彻原野，则此曲实应之。其年三月，进士传胪，适状元彭时以假寐不至，殿廷相顾疑骇，谓龙首忽失，是何祥也？未几而龙驭不返，人间遂有丧元之说。以及小民所传雨地城隍土地诸谣谶种种，无一不验。最可怪者，则是冬所颁《大统历》日，为十四年己巳，夏至之昼，冬至之夜，俱书六十一刻，见者皆骇愕，以为振古未有之事。至秋，英宗北狩，郕王监国，因登天位，遥尊上为太上皇。说者寒暑失度，天地易位，即阴阳二至，不能守其常矣。当时造历者以私意擅改，时礼臣为胡忠安不足言，乃举朝无一语诘责，仅见岳季方所纪，亦以为怪，然亦北狩以后，追述往事耳。当其时亦未能昌言相驳也。
己巳六月，南京宫殿一时俱烬，先朝所留图籍法物并尽，不两月而銮舆北狩。
【郊坛大风】成化丙申年正月十三日，上方南郊，忽阴晦大风，郊坛灯烛俱灭，执幡麾并乐官俱冻死，此祝枝山祖父居京师亲见，而《宪宗实录》不载，盖秉史笔邱文庄公讳之也。
南宋光宗绍熙年间亦有此异，时后李氏窃至斋宫嬿婉，且不避程姬之疾。次晨厉风震荡，从官辟易，至不能成礼而罢。帝既怖恐，又闻李后擅杀所嬖贵妃黄氏，遂得心疾，以至于崩。宪庙明圣，谨于事天，非宋主可比万一，且雍容成礼，对越上帝，即风霾何损！独此时正商文毅当国，却不闻引汉灾异策免三公故事求退，何也？
【朝参讹传】成化十四年八月戊申早朝，东班文官中，若闻有甲兵声，众皆避易，不复成列，卫士皆露刃以备不虞，久之始定。上命班居下者百余人，悉跪于午门外，逾时释之。御史寻覆奏究其事所从起，竟莫能得。礼部因奏朝班惊喧，定申明朝仪八事，亦聊以塞一时之责耳。考之传记，无形有声，所谓鼓妖者，殆类是欤？
先是十一年七月初九日以后，京师西城有物夜出，四散啮人，其色正黑，及踪迹之，又不能得。上遣太常寺少卿刘岌祭都城隍神，御制祭文诮责之。继又于禁中祭告天地，为文引躬自咎，久之妖始渐息。盖是时汪直设西厂讠冏事，官民遍受其荼毒，有四出伤人之象。内臣梁方，妖僧继晓，方士李孜省辈，左右荧惑，王越辈又黩武邀功于外，四方骚动，中外惊疑，故天心示警乃尔。
【弘治异变】弇州纪奇事云： 弘治为极盛之世，而己酉庚戌，浙江陕西山中有二异物。 而不知辛酉壬戌癸亥之更异也。弘治十四年春正月朔，陕西韩城县地震，有声如雷，倾倒官民房屋，压死男妇无数。自朔至望，震犹不止。县东八里，遍地决破涌水，有裂开地一二丈四五丈，涌出溢流如河。十四年五月二日夜分，重庆府城上，忽白光映天，见者惊异起视，但见渝水明耀，浮光上烛，次早验之，宛如豆汁，人不敢饮，逾三日始澄澈。叙州府使人探流，至木川长官司，抵崇山峻岭，阻不能前，询之故老，云：此水发源自建昌，从来未有此变。
十四年六月，云南云龙州民疫疾，十家九卧，内有不病者，见鬼辄被打死，有被打显迹，有因沉病死者，有病在家为鬼压死者，百姓死将半，初五日至十二日止。十四年秋，一日，蜀忠州大渰等三里，昼晦雨黑子，形色如椒，平地可掬，尝之略如稻味，久而生苗如粱，后值霜侵枯槁。州守汾州人姓宋，以为瑞。郡守华阴人姓屈，以为灾，申达莆田林中丞，取验奏闻，后州人竟无灾，惟宋守卒于官。十四年闰七月二十七日，四川乌撒府可渡河巡榆司，大雷雨三昼夜，水涨山崩，地裂山鸣，如牛吼涌出清泉数十派，坏庐舍桥梁，压死人畜无算。是年八月，广东琼山县，飓风暴雨，海翻涨，平地水高七尺，坏房屋，军民男妇死者，不可胜计。广西融县昏刻，星大如箕，长丈余，流西北方，河水陡红，浊如黄河，日炎如暑，夜寒如冬，疫瘴大行，至一家全无爨者。十四年十一月十一日，四川马湖涡江，水色变白，明莹可鉴，翌日浊如浆，凝两岸沙石上者如粉，十七日复清。本月十二日，叙州府东南一河水亦如之，如浆浓者三日。十四年十一月，江西赣州府连日大雷雨，各县遂多瘴病，有朝病暮死者。云南景东府，自弘治十五年正月以后，人畜疫死，不可胜计。十一月十九，云雾黑暗，人往来面目不辨，昼夜不分，凡七日。又陇川宣抚司，十月大雨雹，大者如掌，小者如鸡卵，尽杀田禾。十五年，南太常卿杨一清奏：七月初三日，猛风急雨，震荡掀翻，江潮汹涌，江东诸门，号如陂，湖水浸入城五尺余。中下新河官民船飘溺，入水多溺死。孝陵及天地山川坛，太庙社稷，拔树木万余。是日正上圣诞，当时尤以为异。而凤阳祖陵，亦以是日遭变，万岁山龙兴寺，一应坛壝俱毁。上命祭告修省。十六年正月十八日，云南宜良县地震，有声如雷，摇动房屋。二月初三日，宜良县复黑气迷空，咫尺不辨人形，狂风昼夜不息，地中雷有声。又正月，云南曲靖军民府，火发七次，抚臣陈金以闻。上命南京刑部左侍郎樊莹，兼佥都御史，往巡视云贵，奏不职大小文武官共一千七百余人，以弭天变。盖用景泰壬申命南京礼部侍郎姚夔，考察云南官吏例也。而樊莹所斥滇南吏之多，更本朝未有之事。其后莹至南刑部尚书，谥清简。以上皆辛酉壬戌癸亥三年间事，其变异，较之弇州所纪，更繁而怪矣。
先是弘治元年闰正月，南京奏，连朝雷电交作，大雨雪。又陕西守臣奏，天门开，人马百万自下而入。二年二月十四日，河南地方，昼晦如夜，咫尺不辨人物，黄尘障天，赤光如火。
三年二月，陕西庆阳县陨石如雨，大者四五斛，小者二三斛，击死人数万。弘治三年十一月，彗见；五年四月，彗又见。又有异鸟三鸣于禁中。六年五月，北京东厂内地无故陷二三丈，广亦如之。又本月内，在京明时坊铺内，白昼见二人进铺，久之不出，管铺者疑之，但见二衣委地，傍有积血，竟不见二人踪迹。又是年五月，苏州大风雷，牛马在野者多丧其首；民家一产五子三女，皆无首，二女脐下各有一口助啼相应，数日俱死，有报到京。六年十二月初一，南京金星昼见未位，次日大雷电风雨，拔孝陵树无数。湖广郧阳府，亦是日雷电大雪，平地深三尺，冻死人畜无算。七年七月初三日，苏、常、镇三府，风雨骤作，拔木飘瓦，潮水泛溢，平地水深五尺，临江深一丈，民皆溺死。八年三月，宁夏地震，一日十二次，其声如雷。八年四月，都御史刘大夏祭张秋湖神，天阴，帛不能燃。欲焚不焚之处，宛如人面，耳目口鼻皆具。八年十二月，京师大震电，天鼓鸣；江西大震电。九年五月，四川长宁县南树生莲花，李树生豆荚；江西安远县马鞍山顶，巨石趋走下山，报至县，已走山麓，官命烧醋沃之，又槌碎，不敢上闻。是年八月，北京西直门有黑熊上城，啮死一人，伤一人。又十月，京营开操，中军大旗，曳之不起，坠死引绳千户。十年二月，河南修武县，黑气坠地化为石，声如雷，状如羊首；云南师宗州阿定乡，有一山蟠二十余丈，反移二十里，有大树皆随山而徙，不摇动，土人但闻风雨声，旦视旧处皆为平地。弘治十一年十月，清宁宫灾，内阁刘健等疏云：顷年灾异频仍，内府火灾尤重，军器监火，番经厂火，乾清宫西七所火，而内官监与清宁宫之灾，更为大异。盖孝宗朝火患亦最剧。最后则十七年六月，江西庐山如雷鸣，次日大风雨，平地水丈余，溺死星子、德安二县人口无算。又直隶崇明县民顾孟文，雄鸡伏卵，猴头而人形，身长四寸，有尾活动而无声，尤为怪极。盖未期而孝宗上宾矣。
按弘治间灾异，实累朝所无，此天心仁爱，示警圣明。且其时上下同心，遇灾而惧，以故无损太平之万一云。
弘治八年八月十六日望，当月食不应；至十五年三月十六日望，当月食；至十六年二月十五日望，又当月食，凡三次至期皆不验。礼部请治钦天监推算不明之罪，上命宥之。窃意是时中宫擅夕，阳不敌阴，日魄无能掩月，未必推步者有误也。
使其事在嘉靖中叶，必举朝称贺，献赋颂者盈廷矣。又弘治十二年己未，曲阜孔庙灾，柏树被焚，枝干俱尽，尤为异变。
【正德龙异】正德七年六月，山东招远县。夜有赤龙悬空如火，自西北转东南，盘旋而上。时上在豹房游戏，昼夜不还大内。十二年上始出宣府大同游幸。是年六月，直隶山阳县有九龙昼见，俱黑色，一龙吸水，声闻数里。吸渔舟并舟中女子于空中，复坠而无伤。十三年八月，云南顺宁府澜沧江龙斗，水涌百丈，行人不能渡者七日。时上在宣府。十四年五月，上在喜峰口，时直隶常熟县俞墅村，迅雷震电，有白龙一，黑龙二，乘云并下，口吐火，目如炬，鳞甲头角俱见，撤去民间房三百余家，吸舟二十余艘，并舟人空中坠地，有怖死者。十四年初夏，江西大雨，鄱阳湖涨，小孤山亦没不见，水退后死黑龙一，蛟二十余。未几朱宸濠反，被擒于翻阳时。上南征至金陵京口，盖六飞四出，人皆有鱼服之忧。次年渔于汜光湖，上坠水得疾北还，实与前吸舟涌水事相应。即鄱阳之怪，亦似关圣躬。宁庶人长鲸耳，不足当此变也。
正德十五年七月，上在南京，时有物如猪头，其色正绿，堕于上前。又拘刷诸妇人之所，皆有人头悬挂满壁。时随驾大学士梁储等上疏切谏，谓耳目所未见，而不敢斥言。不二月而上不豫，仅得至京师，而龙驭上宾矣。意豕首及人头，皆属钱宁、江彬辈藁街之徵欤？
又陆粲《庚己编》云：正德某年，云南胜越卫举人汪诚家后圃，夜半有龙见于八仙桌上，头角爪尾悉具，其色如粉，扪之鳞甲如刺。以来观者众，汪氏取狗血涂之，乃灭。
【赤眚黑眚】正德八年二月，有二火星，陨于浙江之常山县官舍中，大如鹅卵。七月浙江龙泉县，有二赤弹，自空中陨于县廨，形大亦如鹅卵，流入民居，跳跃如斗，良久不见。后四日复陨二火块，烧官民房四十余家，有一眚见于河间民家，二十人同死。此赤眚也。先是正德七年六月，黑眚见于河间顺德及涿州，夜出伤人，有死者。俄又见于京师，形赤黑色，大者如犬，小者如猫，若风有声，居民夜持刁斗相警，达旦不寐，跃月始息。既又见于河南封邱县，其状亦如之。此黑眚也，时逆刘瑾虽除，八党正炽，朝政日秕，水火皆违其性，故南北变异如此。
【雷震陵碑】嘉靖十七年，改谥太宗曰成祖。其时武定侯郭勋上言：宜尽砻旧字更书之。上不悦曰： 朕不忍琢伤旧号 。命鋟木书今称加于旧碑之上，盖世宗虽以兴献帝之故，改文皇庙号，而心仍有未安者耳。今上三十二年，雷震长陵碑，上命重建。时内臣督工竣事，叙荐阁部科道诸臣皆用骈语，如宪臣勘功胪列无异，识者已骇其僭矣。而首揆沈四明又上疏云： 世宗欲改刻成祖碑而未遑，今雷神奋威，乃天意示更新之象，欲皇上缵成祖德，乘此改立新碑，此莫大之孝，亦莫大之庆也。 上优旨允行。夫上苍示警于祖陵，正宜君臣修省，反以为瑞应，形之章奏，比之王安石 天变不足畏 说更悖矣。而言路无一语诮让之，异哉！嘉靖辛酉，西苑万寿宫灾，工部雷礼疏言： 此宫系皇祖受命吉地，王气所钟。今天启佑皇上，鼎新丕基，宜及时营缮，以承天眷。 上优诏答之，命速备物料兴工。自来容悦事君，前后一辙如此。
【地震】嘉靖乙卯年，关西地震，河渭充溢，韩苑洛、王槐野诸名公，俱罹其祸，人知之矣。然嘉靖十五年，蜀中之震亦奇，是年为丙申年二月二十八日丑时，四川行都司附郭、建昌卫、建昌前卫以至宁番卫，地震如雷吼者数阵，都司与二卫公署，二卫民居城墙，一时皆倒，压死都指挥一人、指挥二人、千户一人、百户一人、镇抚一人、吏三人、士夫一人、太学生一人、土官土妇各一人，其他军民夷獠不可数计。又徐都司父子，书吏军伴等百余，无一人得脱。水涌地裂，陷下三四尺，卫城内外俱若浮块，震至次月初六日犹未止。
宁番卫东连越巂卫，北至西天乌思藏，其属夷有名麻些者，其俗丧葬不用棺椁，将猪去赐带毛，用物压扁，名曰猪胀，用绫缎布疋裹尸，用柴烧化。此等丧礼，古今夷汉，皆所未闻。
又建昌行都司所属会川卫，夷名扑厮者，能夜变为鬼，盗人财物，又掘新坟尸，咒使变鱼形入市卖之。以上夷俱四川上川南道所辖，去蜀省城不远，何以凶狠幻怪至此？先大父曾备兵其地，知之最详。
【又】南学宪旸谷轩，陕西渭南人，嘉靖癸导庶常，后为南吏部郎。与先大父甲子同分畿试，述其乙卯遭关中地震云：从地坼中出庐舍不必言，即山川移易，见之纪载者，已不胜书。
如韩苑洛尚书、王槐野祭酒，被难者尤众。惟南自云：若有人呼之令起，其太夫人亦濒危无恙，幼子师仲。尚在襁褓中，闻空中喧云：此下尚有大贵人。忽提出门外，视之尚鼾睡也。地裂深者至二三十丈，然其中或有破沙锅、西瓜皮，及敝衣坏器之属无算。岂真大地之下，复有地耶。师仲字子兴，当甲子岁尚未弱冠，又三十年乙未成进士。时吾乡沈继山司马为少司空，与南厚善，荐入为庶常。今洊历坊局，大贵之谶，正可践也。
时渭南民因地震行劫，为学宪父宪副修吉，手斩二人而止。
【万寿宫灾】万寿宫者，文皇帝旧宫也。世宗初名永寿宫，自壬寅从大内移跸此中，已二十年。至四十年冬十一月之二十五日辛亥，夜火大作，凡乘舆一切服御，及先朝异宝，尽付一炬。相传上是夕被酒，与新幸宫姬尚美人者，于貂帐中试小烟火，延灼遂炽。此后即下诏：云南买诸宝石及紫石英，屡进不当意，仍责再买。如命户部尚书高曜求龙涎香，经年仅得八两。
盖诸珍煨烬，无一存者，故索之急耳。尚美人致火事，未知果否？至嘉靖四十五年八月，命拜未封宫御尚氏为寿妃，赠其父臣为骠骑将军、右军都督佥事。而同封贵妃文氏，乃从敬妃进封者，其父止得指挥同知，则恩礼轻重可知矣。封妃之日，距圣诞仅二日，上春秋恰周一甲子。盖亟尊贵之，以侑大庆上觞云。曾闻一中贵云：尚氏承恩时，年仅十三，至册封妃，则已十八矣。又闻伊王典楧暴横不法，内结尚贵人为援，故抚按俱莫敢问，后终以罪废失国，尚妃亦不能救。
【己亥山水大灾】嘉靖十八年己亥二月，上以章圣太后崩，改葬显陵，驾至赵州临洺镇，二处行宫火发，已逮治所司矣。
此至卫辉府，夜四更火发于行殿内，人及内侍多死，法物宝玉俱毁，圣躬亦几不免。逮扈行兵部堂官及河南抚按、布按、守巡，俱下狱，知府王聘等，送都护军门御押驾前导示众。亦可谓异变矣，是年六月，浙江天目山崩一角，出蛇数千。衢严二府，大水高二丈余，漂溺人民无算。七月，扬州大水漂没盐场数十处。是日扬子江水陷下数十丈，中流金山至露其脚如平陆，盖大风卷水而北也。是年灾变，何多且怪如此？然是春册立庄敬太子时，日下五色云现，中外欢呼大庆。然庄敬终夭，瑞之不验又如此。
【讹言火庙】嘉靖二十年四月初五日未申时，东草场火起，京师人遂讹传火焚宗庙，远近惶骇。至暮大雨雹，且风霆大震，咸谓灾止草场，今且熄矣。夜分以后，火忽从仁宗庙起，延烧成庙及太庙，各庙尽付煨烬，惟新立睿宗庙独存，果应讹言，真可异也！按成庙旧号太宗，先是十七年改称祖，而兴献帝新称宗，其主与成祖同入庙，说者谓文皇帝神灵不豫使然。或有云诸庙尽毁，独留新庙，亦祖在天之灵不安于并祀，因有此变，讹言之发，盖神告之矣！【玉芝非瑞】嘉靖四十四年六月，有白芝生于献帝旧庙。
上大喜，改其名玉芝宫，岁时祭祀，大小吉凶必告，盖兼太庙及奉先殿之礼。且又日上膳羞，如南京孝陵故事，其祭之繁缛，古来未有也。甫逾年而世宗遂弃群臣。按段成式《酉阳杂俎》云： 芝白为丧。 而宋世张震为成都安抚司，其府治柱础，忽生三白芝，岁余震卒于官，盖灾而非瑞也。是时献芝以千以百计者遍天下，故废庙亦产此物，所谓妖由人兴也。
【雨血】北地冬春间，每遇天际昏暗，日曈曈无光，谓之红沙天。则边圉必有争战，及败军陷将之事，都人相传以为占验。自去年辽左大帅张成允败没，远近大震，朝议起故右都御史杨镐于家，今年选二月之廿二日，四路出师，其上疏自叙方略云：某人率大兵若干，从某路出云云。且自夸有 成师而出，尽贼而还 之语。盖兵未授甲，而敌已尽知其情，严备久矣。
其前一日未申间，友人马时良太史邀饮，途中遇雨，沾衣履尽作血色。比至马斋中，方叹讶间。天宇陡黑，对面不辨，急呼张烛，则坊巷无赖，已乘暗剽掠衣物食味，道上行人俱颠仆。凡十余刻。天渐明朗，始灭烛把酒，日圭尚未晡也。不五日而丧败报至，正辽左出师之日也。时大帅刘綎欲待所部川兵尽至，方与交锋，而杨中丞欲速成李如柏大功，一举歼焉。
【妖言进士】今上戊申年，内臣辈建西顶娘娘庙于内府内织染局，时都中忽兴进土之说。一切男妇不论贵贱，或车运，或马载，以至艳妇处女，亦坐两人小舆，怀中各抱一土袋，以香楮随其后，入庙献之，久之始渐衰止。又数年，今上宫中忽作掠城之戏，其法画地为八方，令大榼辈以八宝投之，自十两至三两，能入者即为赏。未几，戊午岁有辽东失陷抚顺事，次年己未春，大败丧地，人以为识。按宋政和七年，汴京修二郎庙，俱云献土，或云纳土，竞相担负，昼夜喧阗，街陌充塞，自春历夏不休。说者以为不祥，徽宗始下诏禁之，乃止。不数年女真犯顺。
【花石之祸】吴中有瑞云峰，宋朱勔所进艮岳物也。盖搜剔洞庭西山，最后得此，以为可匹敷庆神运石。将持入献，适闻汴京受围，道君内禅，遂弃不取。屡有光怪，凡得之者俱不利，久置隙地。后为陈太史所收，夜吐光烛天，太史病剧，因仆之，铲其一角，光顿减，而太史殁矣。久之，吴兴董守伯买之，载归过太湖，船覆石沈，乃百计取出，则一石盘，非峰石也。又竭力再取，始得所沈石配之，即此石之座也。大喜欲立之，而乃子给谏病卒不果，乃孙仪部力谏以为不宜畜此妖石。
适吴中徐冏卿渔浦来，屡目而属意焉。徐即宗伯爱婿也，转以赠之，徐复挈还吴，方议竖此峰，而徐亦病旋殁矣。此石至今卧其园榛莽中乃子中翰君，欲绪成前志，终以惧祸未决也。又岭南从来无牡丹，即移植者俱不作花，相传花则损主。故相梁文康公之孙绍缵，携归种之，盛花以为奇瑞，开宴会客，未几不起。故相张江陵擅国，因内阁白莲双蒂者三，江陵疏贺，上谦让不受，而手诏归美张相德所致。未数年张歾被籍，尽削诸恩典。然则花石之异者类足招殃，可吊不可庆也。
嘉靖庚申年，南京振武营兵变，杀户部侍郎黄光昇。先数日，黄之私第忽聚蜂数万，结巢簇拥，自喜以为吉徵，不崇朝而祸及。万历辛卯年，宁夏副总兵哱\拜，有雀驯扰其肩不去，诧谓旦夕登坛，次年叛兵杀党中丞，推拜父子为主，正去岁雀集之日也，因决意作逆，以致夷灭。盖蜂雀孽祸，不减石花云。
【衣内出火】余观张芳洲《宁都谏文集》，云婢整新绫衣，而火星飞出以为异，此不足怪。予儿童时，独卧醒来，火荧荧千点在帐中，久之方散，凡经数度。亲友辈以为文明之象，而予竟连遭大故，不克赴试。庚子冬，送李本宁（维桢）宪长于平望舟中，谓予曰： 我昨日易一纟宁袍，而火星四出，子知为何祥？ 余谩应曰： 此为离明上烛台耀，公内召必矣。 
次年大计，李不免镌阶。又里中项墨林（元汴）长子贞元（德纯），以书法自负，衣中亦有火光之异，先是蓄油纸千番于楼上，年久火出，潭潭连云，华构顷刻煨烬。总之，非吉祥也。
【再僭龙凤年号】元末韩林儿起，称小明王，改元龙凤，为史所载久矣。其时相去无几，又有袭其年号者，陕西妖贼王金刚奴，于洪武初聚众于沔县西黑山等处，以佛法惑众，后又与沔县邵福等作乱，其党田九成者，自号汉明皇帝，改元龙凤。
高福兴称弥勒佛，金刚奴称四天王。后长兴侯耿炳文讨平之，惟金刚奴未获，仍聚西黑山，至永乐七年，潜还本州，始为官军所擒，送京师伏诛。此盗当开创之初，乃敢啸聚陇西，积三朝四十余年而始正法，亦剧贼矣。
【四僭罗平国号】唐懿宗时，浙东贼裘甫，自称天下都知兵马使，改元曰罗平。至昭宗朝董昌据越州，又称罗平国。改元天册。元世祖至元二十年，广州新会县贼林桂方，又伪号罗平国，改元曰延康。盖已三称罗平矣。至本朝永乐十七年，交阯东潮州安老县妖僧范玉，亦僭号罗平国，纪元永宁，以贼万善为入内检校左相国平章军国重事，以贼吴忠为入内行遣右尚书知军国重事，以陶成为车骑大将军，黎行为司空。诸贼寻为总兵官丰城侯李彬等所擒，而玉终不获。
按是时，正张英国三下南交之后，天威震叠，而交人犹反覆若此，则此方之狡狠可知矣。宣德间弃之，未为非策。后报范玉就擒，亦伪。
【妖妇人】永乐十八年，山东鱼台县妖妇唐赛儿，本县民林三妻，少诵佛经，自号佛母，诡言能知前后成败事，又能剪纸为人马相斗。往来益都、诸城、安邱、莒州、即墨、寿光诸州县，拥众先据益都。指挥高凤等讨之，俱陷殁。上命使驰驿招抚之，不报，乃遣总兵安远侯柳升等讨之，贼众败去。余党渐俘至京师，而贼首不得。上以赛儿久稽大刑，虑削发为尼，或遁女道士中，命北京山东境内尼及女道士悉逮至京师面讯，既又命在外有司，凡军民妇女出家为尼及道姑者，悉送之京师，而赛儿终不获。
一云，赛儿至故夫林三墓所，发土得一石匣，中有兵书宝剑，赛儿秘之，因以叛。后终逸去，盖神人所祐助云。
【李白洲】李白洲（士实）江西人，初登第，与罗懿正（伦）、李宾之（东阳）、林见素（俊）、杨邃庵（一清）、李献吉（梦阳）相善，其才名亦相埒。扬历中外，官至右都御史。
年七十二致仕，予一子官，赐驰驿归。且命有司给夫廪，恩礼甚备。居家十许年，为宁庶人宸濠所劫，遂从之反，时年且八十余。被获为按察使伍文定所挞，创甚，死狱中。诏锉其尸，妻妾俱没官。使其早死数载，则名列耆硕，且更叨饰终之典矣。此何异乔琳之从朱泚。夏贵、刘整之降元？所谓名德不昌，遂有期颐之寿也。
李白洲预为墓道，托李献吉为生志，竟不及葬其中。当时献吉为逆濠《阳春书院记》，几罹大僇。使其时更举白洲志文以讦者，献吉必不免矣。
宸濠之叛，以士实为太师，刘养正为军师，盖窃取太祖时，善长、基二公同姓也。然韩国以嫌赐死，青田为胡惟庸所毒，在当时已凶终矣。
【马祖师】吾郡西北数十里，聚落名乌镇者，嘉、湖、苏三府交互之地，最为奸宄渊薮。嘉靖丁巳，有妖人马祖师，寓居沈松家，以幻术惑众，有毛荃计中等为之羽翼，更相诳饰，诱胁愚民，约以是秋九月之甲子日起兵，取吾嘉兴府。会有密告其奸者，官司以兵捕之，其党有被擒者，有授首者，惟马妖树青白二旗，纵火肆掠。官兵追及于南浔双林间，众皆歼，独马祖师逸去。时嘉禾兵备为沧洲刘焘，有威望，以拒倭著声绩，亦遍踪迹之，不能得。此等剧贼，几与永乐中妖妇唐赛儿伯仲。
若宋李顺遁去三十余年，终被获受诛，真不足数矣。
乌镇虽一区，仕宦及富人甚夥，今上初，乡绅建议请于朝，设一府同知，专治其地，钦给关防，得竟自发兵省直捕缉盗贼。
而奸终不止，徒供隶卒扰害良善，毫无裨于地方也，今事权日替，同知但坐府不复至其地，与无官同，又塘西镇亦添设一通判督捕，总之赘员也。同知列衔湖州府，通判杭州府。
正德间，四川贼首刘烈。本名乐，眉州人，冒为举人，匿保宁山中。寻又他逃，或传由云南入外番。时川东贼蓝五、廖麻子等，僭称王号，川陕中多窃名刘烈者，因募能擒烈者，赏银二千两，至圆形以购之，而真刘烈竟不知所在。时总制为兵部尚书洪锺，巡抚四川则右副都御史林俊云。
【武定府初叛】嘉靖六年冬，云南土舍安铨作乱，侵略寻甸府嵩明等县，俱陷之。七年三月，武定府土舍凤朝文反，杀同知以下官吏。劫夺府州印信，举兵与安铨合攻，围云南省城。
是时安铨方炽，朝文又起，全滇震动。会议举才望大臣督兵讨之，诏以伍文定为兵部尚书，督四省土汉官兵。户部左侍郎梁材兼宪职，持金三十万备饷以行。二臣皆一时选也。镇臣黔公沐绍勋，初遣武臣往抚不从，反见杀，遂进兵，二贼酋败，逃归寻甸、武定二府。初朝文诳其部内，谓土知府凤诏母子，已受天朝诛戮，且将尽杀武定夷民，人俱信之。未几凤诏同其母自省城归武定，夷民震骇失措。俱奉新诏降附。朝文计穷，绝普渡河遁走。官兵追败之，乃率亲信数人，取道沾益州，欲走东川，至汤郎箐，被大兵追及，碎其尸。安铨未知其死，亡入东川，纠合芒部，为土舍禄信所执，滇中遂平。是役也，始于朝文助逆，逼逐其主凤诏，至围困会城，与今上丁未年，阿克索印之变无异。相去凡八十年，终覆其宗祀。盖其天性好乱，非一日矣。但伍司马大兵未至，而乱已平，则黔公之才，亦非近日沐睿可及。
【武定府改流】云南武定军民府，在唐为姚州，地名罗娑府，元为武定路。本朝洪武十六年，酋长地法叔（一名弄积），妻商胜者，倡义归附，太祖嘉之，命为土知府。至正德间，其孙名阿英者，始改姓凤，传至土知府凤诏，死无嗣，其母瞿氏代袭。既久而老，乃举诏妻凤索林自代，已而悔之。索林嗣事，颇失事姑礼，瞿氏恚怒，收异姓儿名继祖，为凤氏后，欲立之而废索林。既不克，乃具疏称为索林所囚，令继祖诣阙上之。
继祖归，即伪称称字据明史列传二○二补，受朝命袭职，逼夺府印。索林挈印奔省城，抚按恐生变，谕索林归视事，仍听继祖与瞿氏居。由是姑媳愈相猜。有土总管郑宏，故寻甸土舍也，索林以为子，用其计欲诛继祖。谋泄，继祖大发兵围府，且攻掠和曲禄劝等州县，索林复挈印奔省城，与郑宏同处，于是继祖益肆。朝议集土汉兵讨之，杀其弟继英，众溃，而继祖遁去。
而武定民劫于积威不能安，索林不敢复居府而他徙。继祖复入武定，愿献银千五百两，分四庄自赡，永奉约束。镇巡官以闻，世宗许之，仍议立新城，以居流官，令郑宏归府复业。继祖闻而大怒，执宏杀之，以兵攻新城。土官百户李鳌等败死，佥事张泽督兵驰救，亦被杀，亡失士卒无算。于是诸道及夷兵赴剿者俱集，土官禄绍先、女土官安素仪等，与战大破之，先以捷闻。会女土官凤氏先班师抵家，即为仇刺杀，盖继祖为之也，穆宗命与棺殓银三十两。川、贵二省，益大会兵围之，继祖弃新城，携凤索林遁入四川会里州，依东川妇家阿科等。既二省官军与汉土兵尽会，继祖穷蹙，贼帅者先乃斩继祖以降。其党姚安府同知高钦等，亦为姚州土官高继先擒以献。穆宗命贷钦死，降袭姚安府土经历，武定府遂改设流官知府云。按宋淳熙间，段智兴有国时，以阿历为罗武部长，其裔孙法瓦浸盛，并有邻部，自元迄今，凡踞其地者四百余年，至是而失之。其祸起于瞿氏小忿，谋立假子，致寻干戈，以致覆亡。初，商胜以土妇效顺，太祖至赐敕奖谕，其诰曰： 质维柔淑，志尚坚贞。万里来归，诚可嘉尚。可特授中顺大夫、武定军民府知府。 
并赐朝服、织金衣、纱帽金带。至瞿氏亦以土妇基祸，家国兴亡，系一女子，可为永鉴矣！正统二年，云南武定府，又有女土官知府商智。
【武定三叛】凤继祖既灭，凤索林者亦削籍安置云南省城矣。朝廷尚不欲绝凤氏之后，授凤氏宗人思尧为土经历，给以庄田百余处。思尧即索林支属也，其父凤历者，尚以不得知府怨望，阴结四川七州，及水西宣慰安国亨谋作乱。知府刘宗寅抚谕之不听，遂聚众自称知府，夜袭府城。城中先有备，不能入。宗寅夜出兵斫其营，贼溃，追至骂刺山，擒历以闻。时隆庆三年也。上命诛历，以国亨谋叛未发，姑宥之。
【武定四叛】凤历既诛，其余孽走金沙江外，心未尝忘武定也。雌伏者四十载，至今上三十五年，武定土酋阿克，即凤克，倚四川东川土知府禄氏为穴，始渐强盛。乘巡抚都御史陈毓台（用宾）之掊克，夷汉俱不堪之，用其谋主郑举策，遂称兵攻武定，陷府城，其乡绅契尧司等附之，进围云南省城，索府印。时守备空虚，城垂陷，用宾乃与镇守总兵沐睿，及二司大吏、左布政薛梦雷等谋之，竟以印畀阿克，始欢跃辞去。克本夷奴之下劣者，既得印，自谓真为知府，且图拓地，遂并攻下府属元谋禄劝等州县，并取云南府属之嵩明州、罗次、富民、禄丰等县，禄丰知县苏梦杨死焉。用宾乃大发兵进征，生擒阿克，尽复所失州县，上功于朝。言路始昌言攻用宾失城弃印之罪，逮系入都论斩，以至知府陈典、推官白明遇、禄劝知州黄榜，俱从极典。后陈瘐死狱中。武定凡四叛，皆夷灭，固夷性使然，然陈抚滇十六年，实少善状。弃印失地，固可罪；旋复地俘逆，亦足稍赎一二。陈之子斗昭者，以父军功荫锦衣世千户，为北镇抚理刑。其父逮入诏狱，尚呵殿出入，视事如故，人咸以为骇。阿克之祖，改姓凤氏久矣，克称兵日，忽自改姓名，曰鸟腾霄，人咸怪之，且臆之曰： 鸟何物而能腾霄耶？是且立败。 已而果然。
【妖人王子龙（再见）】向来白莲无为之教盛行，如宋人所谓吃菜事魔者，南北并起，盖不胜书。惟稍涉时事，展转蔓延者，姑记其略。己丑年，广东始兴县人李圆朗者，习先天演禽，自云能剪纸为人马，飞剑斩人头，有起死回生之术。因结翁源人王子龙，称黄巢后裔，祖遗金十二窖，欲与人均用，因以聚众，托云弥勒下生，至龙南县亦有从之者。因肆焚掠，攻南雄府不下，虔抚秦耀檄兵讨捕，擒斩于阵，事已结矣。至次年庚寅，而两广督臣刘继文，因惠州异人王子龙，能点化奇方，索之不得，诡称此真王子龙。逃逸未获，欲以叛臣法诛之。为知府孙光启所持，乃潜毙之狱。孙弃官去，刘事彰闻，为给事王德完论劾罢归。光启从废籍再起，事始得白。乃知妖妄固当诛灭，即九转真丹，亦徒足杀身。但两人同姓名，同在一方，一时并罹非命，真天壤间怪事。刘既弄假成真，失官归家，寻亦郁死。大抵烧炼一说，高明士人溺之尤深。往日王昙阳辞世，以不信黄白。男女为第一戒，真疗狂格论。曾见一二少年，躬亲炉火，被药物之毒熏腹夭殁，安得见死水银分毫也？如王子龙遇真仙，授仙术，不幸横死者，万中无一。
【妖人赵古元】庚子之冬，江南传闻淮沛间大盗起，且如赤眉黄巾，旦夕扰宇内。既而次第就擒，则当事张皇太过耳。时有赵古元者，本名一平，浙之山阴人，惯习妖妄。有丽水县妖妇人王氏，亦假佛号惑人，传派孙枝与义乌县吏人陈天宠同志淫朋传香，浙东一路愚民，皆为所诳诱。会王氏夫死，一平构娶为配，造为《指南经》等妖书，令天宠等诸党，投散各省会，以及两京。其事渐彰，惧祸及，乃走杭州，复聚众逞妖。为诘盗者所谁何，辄拒捕杀人，窜走徐州，改今名。时税监陈增横于彭城，诸无赖猬集，颇从古元习其教。抚院李修吾侦得，密遣健卒搜捕，尽获其徒党。李欲张大其功，上捷于朝，云： 古元造反，窥伺神器。 乃又改其名曰赵赶朱，意且将图革命。而徐州兵备郭光复又附会其说，益侈言立擒大逆，朝野之福。时四明当国，田任邱秉枢，皆谓事小，不足当封拜重典。且古元祸首逸去未获，遂迟其赏。未几古元复亡命三辅，至宝坻县被获，械送都下。讯验具状，法司会谳，用妖言律古元、王氏、陈天宠三人枭示，余或论斩、遣戍有差。是役也，古元正与杨应龙俱授首，李中丞自负再安宗社，功出播州上，而为庙堂所排，怏怏见词色。次年辛丑外计，郭光复坐浮躁降级，以获古元功得复原职，独不及中丞。自是中丞益不平，与朝端如水火。又六年而刘天绪事起，一时持论者，遂立意挫抑之。时中丞方拟入相诸参疏攻孙司马，实代中丞泄愤也。不知古元罪状止此，无可加，而李中丞极力描写，谓古元为宋朝苗裔，生有异姿，题诗见志，伪帖总兵十万，约以二月二日八路齐起，先取淮阳，次取徐州，次取金陵、燕都。精兵十万，夹杂粮船帮内，其反状甚真。总皆风影之词，毫无证佐。比近畿获古元，则事在刑曹，情状毕现，有识者益笑李说之诞，而李亦咋舌退矣。若天绪之僭帝号，擅拜官，且谋震惊陵寝，戕害公卿，逆谋显著，此岂可同日语哉？操白简者，以意中所爱惜评议公罪，而事变之大小，刑赏之轻重，概置不论矣！
【妖人刘天绪】万历三十四年之十月，南中获妖人刘天绪，本河南永城县人，流寓凤阳临淮县朱龙桥。尝奉无为教主，妄言近桥有退骨塘，入浴其中，即脱骨成佛。里民王宗、张名、吴凤龙等皆信从之，各署伪号。有十二天，十二佛，十二星之名。久之徒党日众，至千余人。天绪遂怀不轨，自称为辟地定夺乾坤李王，与南京寡妇岳氏奸通，与宗等约曰： 若等以十一月朔旦，从我至神烈山拜天，即有蒙气上腾。如无此气，即吾无帝分。 至期宗等如言，与天绪登山，升志公说法台，拜天望气，无所见。既下山至朝阳门外，果见黑气一道，状如天河，自西北至于东南。宗等遂信为真主，相与定谋，购造弓刀器械，勇巾红服。天绪又自号为龙华帝主，岳氏为观音，僭封为后，岳氏子用赭帛书，封护国将军，又伪封王宗等十余人，为国公侯伯将军指挥等官，约于是月二十三日长至节，乘百官谒陵举事，会其党操府家丁陈维岳、张应登等，惧事发祸及，先期告变，御史李云鹄密捕尽获之，讯实以闻。事下兵部，方妖民事起，南本兵孙矿，以承平日久，人不知兵，南中十羊九牧，思乱者众，宜一大创之。上意以为然。而署南刑部大老力欲轻之，仅从妖言律，置刘天绪一人于斩，余悉宽贷。上不悦，以逆状甚显，岂得仅此妖言，驳发北刑部审，乃以徐州赵古元例上请，天绪等二名挫尸，余五人坐斩，而赦其余，犹用妖言律也。时方议宣捷，且告庙叙功。于是南北科道孙居相、曹于汴等齐起而攻孙矿，以及南职方郎刘宇，指为悖旨殃民，贪功生事。上留中不下，意盖不直言者。而孙本兵辨疏甚激，上乃传旨欲重处言官，以肃法纪，赖辅臣力救得解。于是仅告庙宣捷，而赏功之典，一切报罢。自此孙愈为言路侧目，至己酉冢宰之推，遂用全力摈之，尚指及前事，刘宇先亦降级调外矣。时门户之说盛兴，但问趋向异同，不问事理曲直。自孙、刘被论后，一时当事者俱以诘奸为戒，日事姑息。妖党蔓延。充遍南北，白莲等教，在在见告。致烦兴师动众，灭而复起者数年，人始有谓孙矿、刘宇当日处分非过者，终不敢讼言白之也。
【随佥事】山东鱼台人随府，己丑进士，官按察副使。夺师之产，为师子屈瑶所奏。上方冲年，欲置重典，赖其座主张蒲洲相公为力奏，云告讦不可长，乃止从勘处。后吾乡陆五台掌铨，独器爱之，从废籍起知州，超为宁夏河西道佥事。党石被戕，随幸免祸，为哱\承恩诸贼劫以为谋主，遂执偏裨之礼。
后事平论罪，从永戍，议者犹以为漏网。又有宁夏乡绅穆通政名来辅，以奉命阅视暂归，亦为叛卒用，与随同戍。随为乡论所薄，上以其悖本，亦深恨之。不知何以见知于陆，然因见知而得重谴，倚伏自有不可知者。
【盗贼赋形之异】史言防风身之大，姜维胆之大，皆疑非理所有。盖亦少所见，多所怪，徒以臆断耳。成化初，四川反贼赵铎，传首至成都，好事者戏秤之，重至十八斤，亦云异矣。古语岂尽诬哉！铎初谋为本邑医学训科，县令索赂，称贷献之，久而不得，富家索逋甚急，又为仇邻讦其窝盗，遂决计谋反。
至杀都督何洪、绵竹典史萧让等，贻一方之害，损朝廷之威，其故甚微。墨吏富民，实为祸首。
【妇人行劫】乙未丙申间，畿南霸州文安之间，忽有一健妇剽掠，诨名母大虫。其人约年三十，貌亦不陋，双脚甚纤。能于马上用长枪，置一豆于地，驰骑过之下，一枪则剖为二；再驰再下，则擘为四，其精如此！遇之者不知其能，或与格斗，必为所杀。横行者三四年，前后有夫数人，稍不当意，即手刃之。有一徽人王了尘者，善于铁鞭，闻此妇绝艺，拼死与角，半日未解，此妇遂放仗讲解，留以为夫。有嫪毐之能，恨相见晚，王寻见此妇所杀太多，官兵渐谋取之，恐并入网，遂潜逃入京。此妇恨极，挈精卒数骑入京城踪迹之。都下见其异，亟集选锋军往捕。此妇驰出城，追骑及之郊外，内一人败，为所杀，然诸军愈盛，其从骑俱逃散，就阵生擒之，磔于市。
【发冢】冢墓被发，即帝王不免，然必多藏始为盗朵颐。
如王荆公清苦，料无厚葬，其墓在金陵。正德四年，南京太监石岩者，营治寿穴，苦乏大砖，或献言，云近处古冢砖奇大，遂拆以充用，视其碣乃介甫也。则薄葬亦受祸矣。又正德九年，扬州府海门县城东有古墓见发，视其题，乃骆宾王墓。启棺见一人仪貌如生，须臾即灭，盖英爽未散也。则义士亦受祸矣。
顺德府邢台县，有元刘秉恕墓，嘉靖初被发，不知主名，视其谶记云： 发冢者李淮也。 官司捕得其人正罪。秉恕即秉忠弟，盖精于术数者。嘉靖八年，山东临朐县有大墓发之，乃古无盐后陵寝，其中珍异最多，俱未名之宝，生缚女子四人，列左右为殉，其尸得宝玉之气尚未销。以上俱本朝近事，故记之，远者不及详矣。又数年前，吾邑沈纯甫司马，避□湖州，彼中发一墓，碑记云：梁昭明太子妃。沈约女也，尚生能言，云我练形已满，飞举在迩，慎勿见伤。盗不听，斩其一指，血缕缕出，遂死。其棺内外宝货不可胜计，沈得其冠簪一枝，长数寸而古作绀碧色，出以示余。
按史昭明传及沈约传俱无沈女为妃事，乃知传纪失载多矣。
陶隐居墓，宋元祐中亦为内侍罗淳一所发，岂神仙亦难逃定业耶？
