<strong>○礼部</strong>
【滁阳王奉祀官】今泗州蠙城之北，为熙祖山陵，设泗州祠祭署。奉祀一员，朱氏世龚。其先为宗婿，遂承国姓。仁祖陵在中都凤阳府太平乡之北，设皇陵卫，祠祭署。奉祀一员，祀丞二员，以刘、汪、赵三姓之后世龚。刘即义惠侯子孙，汪即汪氏老母孙也。泗州祀官，以懿亲当世职不必言。如刘如汪，不过龙潜时故旧，世叨冠裳，国恩厚矣。惟是滁阳王郭子兴长子郭大舍者战没，一女充太祖惠妃，幼子名老舍者，仅与庄田，而不得官，卒后亦赐谕祭，传凡五世，尚以庶民，岁得一朝京师。至名琥者，于弘治癸丑，上始与冠带守祀。壬戌岁，圣旨郭琥与做奉祀，遂得比刘、汪二氏矣。至正德间，而琥求乞无已。且请印信，当事者厌之，遂革其职。至世宗登极，琥复疏辨，上哀之，始还其旧秩，止许终身。此后遂为编氓，以至于今。夫滁阳破家，以成帝业，且无论高后微时瓜葛，即惠妃生蜀、代、谷三王，永嘉、汝阳两公主，与国家勋旧，兼之戚畹，而后人不叨一命之荣。滁阳之祭，亦仅有司岁终一举而已，是亦圣朝大缺典、大恨事也！
【女神名号】孝女曹娥，在宋大观四年，封灵孝夫人；至政和五年，加封灵孝昭顺夫人；淳祐六年，又加灵孝昭顺纯懿夫人，父为和应侯，母为度善夫人。此无论名号之无稽，而女之父以溺死，则水府乃其深仇，有何和应亦不经极矣。我太祖尽革之，但称孝女曹娥之神，令有司岁时祭祀，则最为正大。
至于海神，今东南共祀者，在宋已封天妃。盖妃生宋哲宗元祐时，莆田人，姓林氏，生而灵异，殁而为神。本朝永乐六年正月初六日，太宗又加封为护国庇民妙灵昭应宏仁普济天妃，庙号宏济天妃之宫，岁以正月十五日、三月廿三日，遣官致祭。盖其时将遣郑和等浮海使外国，故祈神威灵以助天声。与孝女封号事若相戾，然于敬奉灵祗，则二圣一揆也。江海二神，俱以女真享食，故并记之。
按曹娥碑中，所云婆娑，盖言巫降神时，按节而歌，此其舞貌也。而宋封孝女敕文乃云： 其父迎婆娑神，因溺死。 
则冬烘之极，不知其时当制者何人也？又宋封天妃，言神功德可与天配，故名天妃。今以为后妃之妃，则亵甚矣。古以伍子胥为五髭须，以杜拾遗为杜十姨，又何足怪！
【廪生追粮】正统元年，初设提学省直宪臣。时山东提学佥事薛瑄，疏请凡廪生考斥者，俱追粮为民，时以为苦。至成化九年，北直隶提学御史阎禹锡奏： 今斥生已奉敕充吏，请停追粮。 上许之。禹锡起家甲子乙榜，为国子学正，曾充天顺四年会试同考官，寻升监丞。值天顺七年会试，火焚举场，禹锡疏请赠举子焚死者俱为进士。礼科驳其非，下锦衣狱讯治。既而用其言宥之，成化中遂入台班。先禹锡以国子学正掌京卫武学，上疏谓武学生俱纨袴子弟，骄惰不学，今后武生考劣等，俱宜追所食廪粮，以警其余。上亦允之。其持论不同又如此。
盖斟酌时宜，通达国体之士也。按正统四年八月，江西南安知府林芊言： 比者提学薛瑄，以生员有疾罢斥者，追所给廪米。
臣以为不幸有疾，罢之可也。至于廪给，縻费于累岁，而追索于一朝，固亦难矣。且父兄不能保子弟之无疾，今惩偿纳之苦，孰肯令其就学。 上是之，行体部除其令矣。何以成化间，而禹锡又有免追之疏，想林疏已行而中止耶。
【五岳神庙】正统三年，湖广巡按御史陈祚奏，衡山岳庙坍损，遂欲尽毁其后妃像设、寝殿朝堂，仅立坛壝斋室，以供祀事；且引宋儒张栻之言曰： 川流山峙，是其形也，而人之也何居？其气之流通可相接，而宇之也何居？ 上下其奏于礼部。尚书胡濙、以为太祖更制神号，而不除像设，必有明见，所言不可行。上从之，命湖广布政司督修。按礼、五岳视三公，岂有无室无貌之理，陈祚祖、张敬夫陋野之谈，妄议祀典，已开张璁去孔庙圣像之端矣。
【北岳】北岳恒山，据《一统志》云： 在山西大同府浑源州南二十里，历代自舜时巡俱祀于此地。及石晋赂契丹，割以与虏，至宋不能复，乃致祭于真定府之曲阳县。因俗有飞来石之语，遂借之以文其陋。本朝因而不改，此说其来旧矣。弘治六年，钧阳马端肃（文升）为大司空，始疏请还祀浑源，谓本朝既迁都北平，而真定在京师之南，于祀北岳甚悖。况浑源尚有故庙基址，修葺无难。上下其疏于礼部，时宗伯倪文毅（岳）覆疏，谓事体重大，仅请修建恒山旧庙而已。说者谓文毅之父谦，曾祷于曲阳北岳庙，因生子，名以岳，故文毅力遏移祀，未知果否？后至万历二十年，大同巡抚胡来贡，又如钧阳疏请之，卒格于礼臣覆议，不允而止。因陋就简，此祀之正，在何日耶？又《寰宇记》云： 恒山在曲阳县西北一百四十里。
《禹贡》太行恒山，至于碣石。正是此地。 《周礼》曰并州，山镇曰恒山，郑注云： 恒山在上曲阳县。至高齐天保之年，始去上字，故郡名恒山。今祀本不误，不宜更易于浑源。 此说似祖赵宋飞石而附会之，谓舜阻雪于此，即柴望北岳之说也。
当再质之博洽者。
【祀典】世宗朝，大虏频犯内地，上愤怒，思所以大创之。
时正议礼纷纷，前朝祀典，多所更改。于是修撰姚涞、给事中陈棐辈，窥知上意，疏请帝王庙削元世祖之祀；又追论故诚意伯刘基，曾受胡元伪命，故力为拥护，致污庙祀，非出我太祖深意。上嘉而允之。又如孔庙易像为主，易王为师，尚为有说；至改八佾为六，笾豆尽减。盖上素不乐师道与君并尊，永嘉伺得微旨，建议迎合，廷臣争之，上不顾也。又进欧阳修于两庑，则以濮议与永嘉暗合，故特崇之，未免为有识所笑。至斥姚少师配享太宗，则圣见超卓，非臣下所及矣。今上甲申年，议孔庙从祀，时主王守仁者居多，而主事唐伯元力攻之，盖犹祖桂萼等之说也。唐以贬去，先是守仁与陈献章、胡居仁俱得旨崇祀，已定至次年，而唐始阻止，且疏末又欲斥两庑之陆九渊，而进宋之周、张、朱、二程于十哲之末。则举朝皆骇怪。况九渊为世宗所褒，与欧阳修并祀，安得擅议废退？其仅得薄谴者幸耳。先是江陵当国，最恶讲学，故凡言官以从祀诸儒请者，礼部概不允。至是词臣吴中王珩力主陈献章、王守仁、胡居仁三人并祀、盖吴以劾江陵夺情新起，故庙堂皆是其说。而妒者至谓守仁因戚畹永年伯得之，献章因大榼张宏得之，遂波及居仁。盖子产立公孙泄意也，亦刻薄无稽甚矣。先是至甚矣数句，据写本补，是后王弇州，遂疏请裁定孔庙从祀，欲升有若、南宫适，而降宰予、冉求。申王二相在位，俱弇州所厚，竟从中格。而说者遂几弇州考察圣贤。此等大事，非君相主持，万无行理，此议似可已。
【园陵设教坊】世宗入绍，报恩所生，如尊兴邸旧园为显陵，此情也，亦礼也。至推恩蒋氏，命为世都督佥事，令专典祀事，以比魏国公徐氏，世奉孝陵故事，已为滥典。至嘉靖二十七年，增设伶官左右司乐，以及俳长色长，铸给显陵供祀教坊司印，独异天寿山诸陵，不特祀丰于祢庙傅严犹以为渎，且教坊何职，可与陵祀接称？不几于皇帝梨园子弟，贻讥后世乎？时严分宜为首揆，费文通为宗伯，宜其有此。
【孔庙废塑像】正统八年，国子助教李继上言宫殿将成，惟太学尚仍元旧；且士木肖像不称，亦非古制，请择地改建。
上曰： 朝廷自有措置 不允。天顺六年三月，苏州知府林鹗，因文庙圣像颓坏，乃并诸贤像皆易为木主，然未敢闻之朝也。
至成化十七年，国子监丞祝澜者，遂上疏欲以木主改塑像，上不允，斥为云南府幕而去。至弘治十二年己未，南京兵科给事中杨廉遇阙里灾，乃上疏宜趁庙宇一新，更易木主，以革夷教；又 大成 二字，乃譬喻之语，于谥法不合。亦宜革去。上虽不从，而不加谯让。至嘉靖初，张张字据写本补，永嘉用事，而普天塑像被毁矣，盖其说非始于张也。杨又有疏申明祀典，谓宋儒周、程、张、朱从祀之位，宜升居汉、唐诸儒之上。其说更为不经，识者非之。杨至弘治甲子以告病光禄少卿，聘主浙江乡试，被言官指谪，谓其欺君不忠，后官至宗伯，得上谥。时嘉靖乙酉，盖永嘉以议合，左右之。
【先圣木主】张永嘉当国，议易先圣孔子塑像为木主。时，徐文贞为编修，抗言其非，坐是外贬，天下翕然称贤。盖高皇帝谓塑像为故元夷俗，一切城隍岳渎，尽易木主，废王侯之号，独孔庙存塑像，仍王爵。至永嘉承世庙圣意，易王为师，并弃像设，时论不以为然。然广东广州府城隍神木主，至景泰中，巡抚都御史王翱仍易以塑者。则高皇制作，当时已不能尽奉行矣。又宣府儒学圣像，亦系土偶，有镇守大帅、永宁谭广者，范中金为五赃，实其中，未几被盗穴其背而取之。此亦天顺间事，见叶文庄日记中者。然则木主亦未可尽非也。徐文贞抗论孔庙事，上恚甚，既逐之，又下旨云： 徐阶天下小人，永不许擢用。 未几超为学使者，超为祭酒侍郎，长春卿，入内阁，继分宜当国，奉世宗末命。为时元臣，几轶永嘉而上之。弘治十二年，给事吴世忠，请尊夫子为文祖大成至圣，帝不允。
【吕仙封号】世宗奉玄诸典，不可胜纪。惟嘉靖二十五年，以永禧仙宫成，命成国公朱希忠祭告朝天等宫，首揆夏贵溪告纯阳孚祐帝君；而工所告成，则用次揆严分宜。近吕洞宾屡著灵异，然爵以帝号，则始见于此。但人间未有称之者，即羽流辈，亦未之知也。
【四贤从祀】隆庆初元，徐文贞当国，御史耿定向，首请祀王守仁于孔庙；而给事赵輄，御史周宏祖，则主薛瑄；都给事魏时亮，又加以陈献章，凡三人，后会议仅瑄一人得祀，时为隆庆五年，则徐文贞去国久矣。初徐文贞议复王守仁爵，并欲与薛一体从祀，以众论不同，仅还故封。比新郑当国，遂嗾给事中笪东光，劾原任给事魏时亮，附阶私守仁，借从祀以滥与伯爵，欲坐徐、魏以专擅封拜论斩。盖魏佐徐攻高最力，故恨之尤深。会东光病狂，衣红衣跣足，唱曲入朝，被参逐去，自是无敢议守仁从祀者矣。至今上初元，都御史徐栻、给事中赵参鲁、御史梁许、萧廪、谢廷杰、余乾贞等，各独疏荐守仁，宜与瑄同祀；时万文恭（士和）为礼卿，亦特疏专王守仁；御史李颐则荐胡居仁宜与王守仁同祀而无及陈献章者。时旨下，虽命会议，然张江陵秉政，素憎讲学诸公，言路逢其意，攻守仁者继起，以故卿贰台琐，以及词臣，无一人肯具议者，事遂中辍。至十二年，而御史詹事讲首倡议，则又荐献章、守仁，而不及居仁，南科钟宇淳，亦同其义。乃科臣叶遵、主事唐鹤徵，又只主守仁一人。上下诸疏会众议之。都察院右都御史赵锦等，御史许子良等，户科给事萧彦等，宫坊徐显卿等，韩世能等，各公疏，礼部王士性一人又独疏，俱荐陈、王二人，又不及居仁。上意亦以为然。时惟祭酒张位、洗马陈于陛、中允吴中行，则以王、陈、胡三人当并祀，而阁臣有疏，亦谓三人同祀之说为允。祀典从此定矣。时，礼卿为沈归德（鲤）当主议，仅左袒胡一人，而于陈、王俱有訾贬，忽闻阁臣有疏，亟露章遏止之，上仅批 已有旨了。 其疏与阁疏同日发下。沈遂疑揆地故抑其言，怏怏见于辞色，相猜自此始矣。次年春，南京户部主事唐伯元，则又痛诋守仁之学，至不可闻。而上出严旨，斥唐偏见支词，挠毁盛典，于是众喙始息，说者谓新建之孙，与戚畹永年伯王伟，共醵数万金，从内援得之，尤为怪妄。永年虽浙籍，与文成非一家；且虽名外戚，而实酷贫，安得有金以助新建也？文成生前身后，无端遭人指摘者，不一而足，岂真高明鬼瞰耶？初祀议纷纷，时光禄寺李桢，又别荐曹端、吕柟等五人，而以禅学暗攻守仁、献章，为上所诘责。大理少卿王用汲，则单疏专劾守仁为悖叛朱晦庵，且谓守仁曾詈朱熹为夷狄禽兽，至造其像鞭朴之，则又剿龚风闻仇口也。于是上始有 守仁、朱熹学术，互相发明，何尝因此废彼 之旨，然皆祀典未定时也。其时内阁止申、许二人在事，沈归德莅任未匝月，既阁疏伸。而部疏绌，争者俱已付之忘言，独唐户部于事后力争，盖代归德不平也。今归德自刻《南宫奏稿》，最为详备，独削从祀一疏不存，不知何故。王文成初殁，桂文襄（萼）、魏恭简（校）、董文简（巳）尼之于先矣。至穆宗初，又以徐华亭故，波及良知之学，攻之不止。直至甲申岁，出自圣断，始祀两庑。而唐户部疏中，至云皇上尊宠王氏如此，盖暗指永年赂通中官，见之章奏，以故上怒而谪之。此等语，若在世宗朝，根究下落，唐难乎免矣。又陈白沙在先朝，与薛文清同议从祀，忽有谤大榼李芳广东人，与陈同乡，为之奥主，遂议中止。陈在成化被召时，为邱文庄肆谤，亦同乡也，至甲申之得祀，言者又云： 司礼掌印首榼张宏，故产粤中，私其里中先达，特下俞旨，并祀三臣。此祖子产立公孙泄故智也。盖陈死生，皆以桑梓受累。然而薛河东议祀时，高新郑为政，主议言官，则吏科都给事韩楫为首，山西蒲州人，与薛同里，因极意推崇韩。又新郑第一心腹门生，故一疏而穆宗立允，举朝无敢异议。至胡居仁向来少有议崇祀者，台臣李颐亦余千县人，与胡同邑，始跻之薛、王之列。其后沈归德，因据以上独祀胡之疏，二贤虽无忝盛典，又得乡人之助如此。
【加前代忠臣谥号】蜀汉关壮缪侯，本朝所最崇奉，至今上，累加至大帝天尊之号而极矣。或云上梦有异感，遂进此衔名，未知果否。然又加南宋岳鄂王谥号，见之诰词，不下壮缪，则海内或未及闻也。其最后加岳谥云： 诛邪辅正大将、精忠武穆帝君，主治洞天福地，统领禋祀蒸尝，协理三十六雷律令，赞七十二候天罡，受命上清，永扬帝化，神霄右监门，靖魔忠勇岳鄂王，荡卤大元帅。 其崇奉亦至矣。今西湖鄂王祠，修饰甚丽，禾郡有称其子孙立祠宇者，何不以此颜其庙，而犹仍宋故称耶？
【解池神祠加号】国家盐利，惟两淮为最，然岁入不过六十万缗，已当天下之半。若较之宋仅二十中之一耳。按宋盐有四种：一曰末盐，即今煮海所得，两淮、两浙、荆、湖、闽、广、河北俱用之；次曰颗盐，即今解州及晋中蒲绛所出，中州、秦、晋、赵、魏用之；三曰斥盐，则川蜀四路用之，以上与今日略相似，而行盐之地则已不同；四曰崖盐，出于土崖，秦、凤、阶、成所用，今未闻也。然宋一岁获盐之利，凡二千余万缗，我朝全盛，何以仅仅止此？且洪武三年，户部言陕西察罕脑儿之地，有小盐池，设盐课提举司，行盐之地，东至庆阳，南至凤翔、汉中，西至平凉，北至灵州，皆募商人入粟中盐。
则所出之地，亦宋所未有。今但称灵州课司，惟陇西三府食此盐耳。熬盐之外，独解盐最奇，其出之岁，亦有丰歉。唐大历中，河中盐池，为秋霖所败，度支韩滉独称不为害，且有瑞盐。
代宗喜，赐二池名，一曰宝应，一曰灵应。顷今上己丑年，河东盐池利大兴，御史秦大夔奏闻，请加崇穹爵，以答神贶。时，议本朝于海内神祗久革侯王之号，乃诏赐祠额曰灵惠，盖司盐之神，惟解著灵异耳。解池相传为蚩尤血所化，其说不经。且其长五十余里，周百余里；又有淡泉二区，味甚甘洌，盐得此水方成；又有女盐池，东西二十五里，南北二十里。土人引水沃畦，水耗土自成盐，盖天生之利也。自大历奏祠，遂建盐风亭，有碑在池北之峨嵋坡。至贞元十三年，又有盐池灵应公碑，则更得封爵矣。至宋大中祥符之甲寅，盐池大坏，关壮缪以阴兵与蚩尤大战而破之，始为之建祠。至崇宁元年，加封关为忠惠公。大观二年，又加武安王。盖关自以桑梓之乡，加意拥护，而盐池之功，遂超盐神而上之矣。
【部科】凡部曹一拜副郎，马前即得用鞍笼，如正郎及科、道诸臣矣。今惟吏、礼二部无之。相传铨属，以衙门华要，欲比小京堂用红鞍笼，疏上而旨不下，遂并青者弃之。礼部以秩宗清望，不同他部，亦屏不用。又七品例服鸂涑，向来多别缀他补，惟给事中独用之，而中书舍人亦效焉。盖两官俱内府衙门，连署出入。京师因为之曰： 礼科不带鞍笼，求同吏部；中书学穿鸂涑，混拟掌科。 又吏礼二部司官，往还但称侍生，不用寅字，亦自别于他曹也。
【比甲只孙】元世祖后察必宏吉剌氏，创制一衣，前有裳无襟，后长倍于前，亦无领袖缀以两襻，名曰比甲，盖以便弓马也。流传至今，而北方发女尚之，以为日常服，至织金组绣，加于衫袄之外。其名亦循旧称，而不知所起。又有所谓只孙者，军士所用。今圣旨中，时有制造只孙件数，亦起于元。时贵臣，凡奉内召宴饮，必服此入禁中，以表隆重。今但充卫士常服，亦不知其沿胜国胡俗也。只孙，《元史》又作质逊，华言一色服也，天子亦时服之，故云。
【仕宦谴归服饰】今大小臣削藉为民者，例得辞朝。往时成化三年，故相商淳安召还时，尚未复官，及诣阙，投榜子于鸿胪，称浙江某府县为民，臣商辂行取到。见朝及陛见，戴方巾、穿圆领、系丝绦，盖用杨廉夫见太祖故事。想当时大臣编氓者，其体皆然。顷今上甲申，刑部尚书潘季驯为民辞朝，头戴平巾，亦布袍丝绦，其巾如吏人之制，而无展翅。今六部及藩司知印，尚戴之，已非方巾矣。比来闻朝士得谴斥削者，皆小帽青衣，虽曰贬损思咎之意，恐未妥。此盖舆皂之服，充军者方衣之，而充军重谴，例不辞朝。若为民者，奉旨云回籍当差，犹然陇亩良民，固未尝有罪。国初粮长，例得用平巾，则藩司寇所戴，似为得之。又冠带闲住者，必先云革了职，盖已夺爵秩，无品级高卑可分，一切头踏仪从，俱不得用，仅予以仕服耳。以故嘉靖辛酉，高安吴宗伯，以闲住归时，已拜少保，其见客止青衣角带，并侍卫亦无之。真深谙祖制，得大臣之体，今俱以章服，里居皆蟒玉金紫，呵殿赫奕，与居官无异，失之远矣。念上乙酉年，右通政梁子琦，以议寿宫不合，奉旨降本司参议闲住。丁亥年，在籍兵部尚书凌云翼，以殴诸生被讦，奉旨革去宫保，以尚书闲住。夫既罢闲住，又何秩可降？乃复从贬谪，是无官者反得官矣。揆地如此票拟，不满谙练者一笑耳，先朝故老，决不冬烘至此。
【教坊官】教坊官，在前元最为尊显，秩至三品，阶曰云韶大夫，以至和声郎，盖亦与士人绝不相侔。我朝教坊之长，曰奉銮，虽止正九品，然而御前供役，亦得用幞头公服，望之俨然朝士也。按祖制，乐工俱戴青橑字巾，系红绿搭膊，常服则绿头巾，以别于士庶，此《会典》所载也。又有穿带毛猪皮靴之制，今进贤冠束带，竟与百官无异，且得与朝会之列，吁可异哉！
<strong>○科场</strong>
【教职屡为考官】荆州府教授陈观字子澜，以乡荐授福建延平府教授，岁满调湖广黄州府，升国子助教，力请补外，改除武昌府。又调荆州府，初为应天府同考试官，再为福建考官，调荆州后，又为江西福建考官，以岁满致仕归，后起复为应天同考试官。自来举人无直选教授者，观得之，又辞成均就外任，且历四郡，一异也；教职典试未闻有三数往者，观凡六次，且为应天同考者亦二，二异也；观以洪武庚午登科，壬申就选，至正统辛酉，尚典试，凡为教职五十余年，三异也；卑官已居林下，又特选为主司，且屡为主考，又为分考，四异也。事见陈少保？（循）所为陈观志铭。
【学士两主会试】国初官制未定，词林晨星，以故有一人而三主会试者。如永乐十六年戊戌、二十二年甲辰，皆侍读学士曾棨为正主考，至宣德二年丁未，曾以左春坊大学士兼读学，又为副考，盖三度云。宜德八年癸丑，少詹事读学王直为副考，正统元年丙辰为正考，四年己未，已升礼部左侍郎兼读学，复为副考，亦得三次，然二公后俱终于卿贰，不得大拜。至成化以后，词林大备，渐不复然。惟钱文通（溥）成化中乙未、辛丑两为正考，而弘治三年庚戌，复入正主会试。然前二次俱学士，最后则为文渊阁大学士，非复词臣比矣。其他词臣，两主会试者固多，然其后次，多以入阁得之。其未得为阁臣，而再司南宫试者，天顺四年庚辰，尚宝少卿兼编修柯潜为副考，七年癸未以故官再为副，火焚科场，不完而出，此无足言。彭文思（华）以光学士主成化戊戌，以正詹事光学主成化甲辰，吴文定（宽）以谕德主成化丁未，以吏侍学士主弘治壬戌，石文隐（珤）以礼侍学士主正德庚辰，以吏书学士主嘉靖癸未，张宗伯（潮）以少詹事学士主嘉靖壬辰，以礼书学士詹掌主嘉靖甲辰，曾宗伯（朝节）以礼侍学士掌院主万历戊戌，以礼侍学士掌詹主万历辛丑。此五公中，其后惟彭、石得为辅臣，然彭戊戌为副，甲辰为正；吴丁未为副，壬戌为正；石以庚辰为正，癸未反为副；曾两次俱副考；内惟张两度俱正考为奇。然甲辰之役，以病卒于闱中，舆尸而出，盛美之缺陷如此。
【十典文衡】弇州盛事纪，钱侍郎（习礼）六典文衡，以为极奇。不知其于永乐二十三年甲辰已为会试同考，宣德二年丁未再入会场分考，则并后之乡会主试，共八次矣。而正统元年丙辰廷试，四年己未廷试，又皆为读卷官，凡主文柄者十度。
又钱之初主应天乡试，为宣德己酉，而误书为永乐丙午；正统四年读卷，而误书为主考；至正德六年辛酉，钱又以翰林光学，为顺天主试，而弇州缺不书。始信纪载非易事。
弇州《盛事》，又记梁文康（储）正德戊辰、甲戌两主会试是矣，然文康弘治壬子、辛酉又两主顺天乡试，竟亦失记，何也？何如刘文靖（健）再主两京乡试，四同考会试，一主会试，六充廷试读卷；李文正（东阳）再主两京乡试，两同考会试，两主考会试，八充读卷，似亦可为钱侍郎之亚云。又杨文敏（荣）典京畿乡试一次，廷试读卷九次，亦可称十典文衡。又初预修高庙实录，后文、昭、章三庙实录，又为总裁，俱为难遘。其十知贡举者，前为胡忠安（濙），后为严分宜（嵩）。十为读卷官者，前为蹇忠定（义），后为王文端（直），亦可称盛事。
【金实】金实者，浙之金华人，永乐初生员。上书陈王道，其纲有四，其目有五。上嘉纳之。又试策三道，俱称旨，遂命入文渊阁，预修《太祖实录》。书成，授翰林典籍。又预修《永乐大典》，晋春坊司直郎，洪熙中，升卫王府长史。正统四年，充会试同考官，即以是年卒于京。以青矜为纂修，一异也；以青宫近臣，曳裾王门，二异也；以藩府外僚，膺文衡重任，三异也。是时官制已久定，而金实独承异数如此。是科与实同为分考者，有浙江佥事花润生，而江西丰城人李郁者，以承差习《礼记》中五十九名。
【考官序次】景泰二年会试，吏部左侍郎江渊、修撰林文为考官。二人俱庚戌进士，林为一甲第三人，江则庶常也。林滞史官二十二年矣。知贡举礼部尚书杨宁，亦其同年。三人者官爵高卑敻绝，而同事南宫已为可异。至房考则侍讲刘俨，官反尊于副主考。而修撰编修二人次之，南京刑部主事钱溥、广东左参政罗崇本，又次之，其末则教授、学正、训导各一人，凡分考八人。始中二百名，较前朝加多矣。景泰五年会试，分考始无外官，其领房为翰林院侍讲兼左春坊左中允杨鼎，而詹事府丞李龄以己酉贡士次之，左中允廉修撰柯潜又次之。可见本朝官制，重词林而抑坊局。且侍讲中允俱正六品，而相兼如此。天顺初元，岳正以修撰入阁，亦兼赞善，则俱从六品相兼。
至今上己卯，用中允高启愚主应天试，而侍读罗万化副之。后来以舜禹命题，为言官论列，高坐削夺。弇州公谓故事修史主考，皆讲读先而中允后，此举乃出政府意，而不知讲读之得兼中允也。然则不但弇州未熟典故，即江陵公当轴，亦不谙本衙门旧典矣。是年会试对读官有仙居知县张翔，名下书文学才行出身。取中三百五十名，如永乐十三年之制。又正统十三年，弇州云是科廷试右都御史掌鸿胪寺杨善以守城读卷，然是年登科录，并无杨姓名；至景泰二年、景泰五年二科，始为读卷官耳。且正统戊辰科，尚以亚卿掌鸿胪，至景帝监国，始升右都也。弇州博洽第一，而偶讹乃尔。
【乡试取士滥额】景泰四年癸酉，各省直乡试竣事后，给事中徐廷章上言： 今者科举，山西、陕西皆取百名，其数浮于额三倍，为悖典制。 按正统四年，英宗在御，已定山西、陕西解额皆四十人。则所收虽未至三倍，而考官故违明旨，罪难自逭。乃礼部覆奏云： 此后仍宜如宣德年例。 盖不以正统所增为成规矣。又云： 若文字果多合格，亦不妨多取，但不得过二十名。 则并宣德旧额，亦不复遵矣。时掌春曹者为胡忠安（濙），其人以模棱致高位，宜有此等议论。至正德三年，则科场定制明备已久，又用给事中赵铎疏，下礼部议增解额：陕西为百名，河南九十五名，山东、山西俱九十名。是时刘瑾、陕西人；焦芳、河南人；故比周为奸，厚其桑梓。而齐、晋二省，则以余润见及，遂超江、浙、闽、楚四大省，而出其上。又二年芳逐瑾诛，是科其说不复行。然是时周阳曲（经）
以宗伯主议，何以附和至此，岂亦以身为山西人耶？先是弘治间李广之死，六科十三道纠周贿赂交结诸状，周恚辨甚厉。今视此举，无乃不诬。未几殁，而易名文端。时周婿曹元为逆瑾私人，新入辅政，遂得上谥。按正统初广解额，江西仅六十五人。河南仅五十人，乃宣德八年，一甲三名钟复，已中江西乡试一百九名；三甲进士杨玉，已中河南乡试一百二十七名。此则不可晓矣。
【奏讦考官】自来子弟不第，父兄无奏讦考官者，惟景泰丙子顺天乡试，内阁陈循、王文有之。循言子瑛，文言子伦，文字俱优，不为试官刘俨、王谏所识拔，欲罪之。赖大学士高谷力为救解，俨等宥罪？瑛、伦俱许会试。次年丁丑正月，睿皇复辟，而王文就诛。陈循遣戍矣。此事古今创见，宜其不旋踵而败，后人亦无敢效之者。惟嘉靖甲午顺天乡试，吏部尚书兼兵部尚书汪鋐，以子不与中式，乃指摘场弊，劾考官廖道南、张衮，且以太祖诛刘三吾为言。道南等即引陈、王及刘俨故事以答，上两不问。次年鋐亦劾罢，旋死。鋐之横恶，此特其一端，且狠暗无识，至此更为可笑。此后二科，为庚子顺天乡试，掌詹事礼部尚书霍韬，亦以子畿试不录，恚甚，欲纠主司童承叙、杨惟杰，其门生李开先力劝之曰： 公有子九人，安知无入彀者，姑听之。 韬次子与瑕，果中广东乡试第九名，霍乃止疏不上，未几亦卒于位。自制科以来，大臣仅有此三次举动。
至霍渭厓则正当主上眷知，其疏果上，必有非常处分，赖李中麓巽言而止，总之舐犊情深，裂四维而罔顾，或诛、或窜、或自毙，俱近在岁月间，则其心死久矣。【减场解元】正统甲子科，四川乡试，以周洪谟为解元，其卷减场止五篇，考试官为监利县教谕杨述所特拔。明年乙丑举一甲第二人，历官史局。至成化十六年，洪谟为礼右侍郎，上《疑辨录》三卷，订《朱熹集注》、五经、四书之误，欲乞圣裁，亲加笔削，写其误者于前，续今所订者于后，赐以书名，如汉《白虎通》之类。上曰： 汉唐宋诸儒，四书、五经注释，各有原委，永乐间，儒臣奉敕纂修考订，悉取其不悖本旨者，录之天下，习学已久。洪谟乃以一己之见纷更，不许行。 次年周即正位宗伯，其在掌行多所建白，亦不尽允行。宪宗升遐，首上疏驳御制《太学碑》、《灵济宫碑》、《东岳碑》、《显佑宫碑》、《延福宫碑》、《戒百官敕谕》，及龙文春景诗诸文字用字讹谬，宜令改正，及宪宗谥议中含讥讪，宜速逮万安等治罪。时孝宗初登极，山陵甫毕，敢纠先帝制作之失？且句摘字贬，不遗余力，是诚何心？岂以辨疑一录见斥于宪宗，故以此逞其憾耶？是时万文康已去位，又其乡人也。盖借以挤其在事刘博野、尹泰和等耳。上命九卿翰林会议，皆引经传子史，以证先帝圣制，曾无一字之误。且谥议为礼部掌行，当日何以不言，不过希恩于己，嫁祸于人，盖已直抉其隐矣。覆疏上，得旨： 御制文字，考订不差。洪谟妄肆诋毁，本当重治，姑罚俸三月。 于是六科韩重等、十三道刘宪等，皆群起弹治之。上以洪谟挟私偏执，但已罚治，姑宥为言，盖全大臣体也。使当日言官，追论其乡试五篇之卷，冒冠贤书；又献书为先朝所摈，故行谤讪，岂惟不得仍居秩宗，且掇大祸矣。乃终无一人及之者，次年洪谟罢去，殁而得易名文安，固圣朝优容；而一时士风之厚，朝论之平，亦不可诬也。成化末年，占城国王古来，为安南所逼，弃国来求救。洪谟在礼部，请命广东官送之还国，尹直诘之曰： 还国遭杀奈何？ 洪谟曰： 于彼杀之，我无预矣。 其经济如此。【顺天解元】顺天解元，向有被议者，以辇下人众，妒口易生也。如予所知，景泰四年癸酉第一名罗崇岳，江西庐陵人，以冒籍斥。七年丙子，第一名徐泰，直隶江阴人，以内阁大学士陈循、王文论列，覆试得留。此二事，《英宗实录》中俱不详载。至嘉靖四十三年甲子，第一名章礼浙江余姚人，以冒籍被劾，覆试得留。万历十六年戊子，王衡直隶太仓人，以大学士锡爵子见疑，覆试得留。万历三十八年庚子，第一名赵维寰浙江平湖人，以文体被参，礼部覆试，罚科，举人之有罚科自此始。要之博洽如王，经学如赵，无忝榜首，亦遭指摘，世共冤之。当太仓公之为子辨覆试也，引章礼为言，而不及徐泰，盖偶不记忆耳。
【京闱冒籍】国初冒籍之禁颇严，然而不甚摘发。惟景泰四年，顺天举冒籍者十二人，时礼部主事周骙，请照例论罪，已中式者斥不录，未中式者终身不许入试。既而言者以为过刻，始令斥回者仍许再试，其中汪谐者，次科即联捷矣。至成化四年，星变考察，南京科道交章劾吏部左侍郎章纶，纵子元应，冒籍京卫军余，侥幸京闱中式，并其他罪宜究，上命礼部右侍郎、刑科都给事中毛宏，往按得实，奏请区处。上以事在革前，姑宥之。但革斥元应，令再入试，又中浙江第二十名，遂以乙未科登高第，为显官矣。至嘉靖二十二年癸卯，顺天中式陆光祚、毛延魁、陈策、俱以冒籍被劾。礼部请发回原籍，上命姑准存留，但不许今科人入试，而贷其父叔侍郎陆杰、太仆卿毛蕖、鸿胪卿陈璋罪。至四十三年甲子顺天乡试后，给事中辛自修，又纠章礼等五人冒籍，诏覆试，仅斥二人，而章礼即以乙丑登第，余考官监试俱无所问。至今上十三年乙酉科，顺天场后，冒籍之说纷起，既而给事中钟羽王发之。为浙人冯诗等八名，俱奉严旨，诗等二人，枷示顺天府前，满日同六人俱发为民，禁锢终身。是时讯治既酷，二生被重创，荷三木，穷冬盛寒，皆濒死而苏。八人中史纪纯之父为编修钶，至革职闲住；提学御史董，以失觉察调用；正主考左谕德张一柱调南京。盖自来冒籍受法，未有此严峻且滥及者。逮其后再有议，则宽政普及矣。
【薛文清主试】英宗天顺元年，南京之试，阁臣许彬子名起，与忠国公石亨侄名俊者，同登进士。时有诗曰： 阁老贤郎真慷慨，总兵令侄独轩昂者 指此也。但登科录刻许起书兄越为奎文阁典籍，遍考列朝无此官，然刻录必不误。盖英宗时犹仍国初旧制设员，今《实录》、《会典》诸书俱不载，则旧官之不传多矣。所云 吴节只知通贿赂，贤孙全不晓文章 ，固为仇口；若所云 问仁既已无颜子 指 克己复礼 一节题，芟去首句，此却不妨；至 祭告如何有太王 ，则《诗经》后稷配天，程文果有此语，其说似难通；至若 告子冒名当问罪，周公渫井亦非常 ，因《孟子》题为公都子之言而去之，直云告子，《周易》井卦却引周公，其说出国初赵东山，亦微有可议。是年薛文清为主考，此何等人品学术，尚遭谤讪，下第举子之口，真可畏哉！是年同考翰林典籍徐佖、刑科左给事司马恂，俱书贡生系举人；供给官大兴、宛平二县主簿，俱同名姓王珙，一为丙辰贡士，一为壬戌贡士，俱岁荐也；领房同考，为尚宝少卿兼编修钱溥，以从五品兼正七品，其书批语衔直称少卿；而正主考礼左侍兼光学士薛瑄，以正三常正五，副主考通政参议兼侍讲吕原，以正五带正六，但书兼官为学士、侍讲，而不及九列之衔。俱不可晓。钱溥本以《春秋》起家，是年阅本经，又兼看《诗经》，亦奇。
【天顺初元会试】英宗以天顺元年正月十七日复位，二月会试，主考官为薛文清（瑄）、吕文懿（原），俱一时人望也。
而许起、石浚登第时，父彬以侍郎学士为次揆，浚叔亨以忠国公为总兵官，时有作俚诗嘲主司曰： 阁老贤郎真慷慨，总兵令侄独轩昂。 盖指起与浚也。至四年吕原再主会试，则浚先因亨败，诈病居家褫夺，又以怨望磔于市。使在今日追论往事、则薛、吕二人，难乎免矣。是科分考官，有尚宝司丞兼编修李泰者，即太监永昌嗣子也。首场三题，为《大学》、《论语》、《孟子》，而首题不刻程文，殊不可晓。又读卷为武功徐、靖远王、兴济杨三伯，而弥封官，有光禄卿蔚能，则由厨役起家，且曾以盗膳物问罪者。次科能再为弥封官，则已升礼部右侍郎，掌寺事矣。前帙已纪石、许而未备，兹又详之。
【会试刻文】会试录刻文，先朝多不拘式。如成化二年丙戌，五经各刻文三篇，二场乃刻诏。十七年辛丑，二场刻论二篇。弘治六年癸丑，亦刻论二篇，又刻诏一篇。十八年乙丑，又刻论二篇。正德六年辛未，又刻论二篇。而会元邹守益论在第八名沈圻之后，是后遂无此事，而武举录，或刻二论，或二策，则至今尚然。
【京考官官字据写本补，被劾】弘治十七年甲子科，礼部建议用京官各省考试，于是浙江聘南京光录少卿杨廉，山东聘刑部主事王守仁，既讫事矣。至十二月，南京御史王蕃，劾廉以省亲，守仁以养病。夫省亲者，背亲为不孝，养病者，托病为不忠。不忠不孝之人，大本已失，何以权衡人物？乞复里选之制，正廉等罪。然杨实依亲在浙，王以病痊北上，俱非现在官也。王蕃之言虽过，然当时御史辟聘，亦似出格，所以止行一科，旋即报罢。今制，则先期请于朝，皆以词林谏垣及部属中行出典省试，遂为成例，不可改矣。王文成后日功名不必言，即杨廉亦至南礼部尚书，谥文恪。则言官白简，亦未足轻重也。
【考官争席】李文正（西涯）初在词林，及居揆地，皆以和煦容物见称。惟为太常少卿时，典弘治癸丑会试，时耿文恪（岳）以礼部尚书知贡举，初入帘大宴，与争席有违言。比壁经命题，其首题即为 伯拜稽首让于夔龙 ，以御调笑，亦可谓戏而不虐。其时同考修撰三人，而钱福列在杨时畅、涂瑞之前。钱后杨四科，后涂一科凡词林五品以下，俱论科不论官况一官，而挽越前辈乃尔。岂钱以鼎甲重耶？则涂亦鼎甲也。涂、钱俱治《书经》，有愧首题多矣。是年论刻二篇，俱肤甚，又刻一诏，更寥寥数语，不今不古。此时出格刻程，意必博奕惊人，不意技止于此。
【霍渭厓不认座师】座主门生之谊，自唐而重。然汉时州牧之察孝、秀，三公之辟寮属，至有以死相报者，其酬知己之恩，固不下于唐也。本朝乡会座主亦如之，惟嘉靖间霍渭厓（韬），举甲戌会元。不认大主考梁文康、毛文简为座师，及己丑主考一榜所投门生帖亦不收。霍有才而忮，以议兴献皇大礼暴贵，所至与人相讦，人颇畏恶之。此等事，亦惟此公能行，张萝峰欲效而不能矣。前乎此，后乎此，俱未闻也！
【师弟相得】座主偏重会试分考，执弟子礼终身不衰。若乡试分考，或滞下僚，而弟子登要津，其房考不敢复居尊，而门生礼亦稍杀矣。至焦弱侯太史（竑）则异是，其举甲子应天乡试，适世宗新更典制，先大父以仪曹正郎为书一房，得焦卷欲首荐，而主考赏大父次卷，沈太史虹台（位）定为解元，焦稍居后，然相知最深。焦久困公车，每岁必至吾家，留浃月，借观书籍，时焦贫窭，至手自节录；或遇巨函，则大父撤以贻之。先人少于焦十四年，而早登第，然每兄事之，焦亦不少降意。至己丑抡大魁，先大父喜甚，遣人贺之，先人因寓书令其勿循词林故套，必称昆弟如平日。焦复书云： 兄高谊不可违。 已不用 晚 字矣，其真率如此。但焦是科为蜀人范太史凝宇（醇敬）首卷，而情意殊不惬。至于焦丁酉科场之谤，己亥计典之谪，虽张新建、郭江夏诸公不肯相忘，或云座师亦与闻，则不可晓矣。癸未，先人以阅《尚书》分考，得一南卷，赏异之，云非吾叔度老手不辨。此时焦尚未改字，而先人自幼同砚席，识其文甚稔，因荐高等。比拆卷登榜，则广东邓宗龄，其年甫弱冠，焦年逾不惑久矣。邓入词林，又六年焦以龙首继之，邓未几天，焦虽晚达，又罹谪籍，然年位未可量也。弱侯与宣城沈少林（懋学）同乡榜，同计偕，途次梦骑牛头入京城，回顾则焦尾其后，因自负必得鼎元，而戏谓焦 且迟吾十二年 。
比乙丑同下第，直以魇呓置之矣。至丁丑沈果得第一，而焦将就选人，因举前梦力止之。后焦以丑科踵其盛，则沈殁将十年矣，此事已有纪之者。但思功名迟速素定，先人往时，即真得焦卷，未必能使之入彀也。
【贵后拜师】王文成自龙场贬所，内擢为刑部郎，而南海方西樵（献夫）为吏部副郎，遇文成与语，服其学识，立拜之为师。后以议礼骤贵，荐文成之章不一，及为礼书，又荐文成入内阁。近日则赵定宇少宰，自史官疏止江陵夺情，廷杖削籍归，负海内重望，亦执贽于弇州门墙，修北面礼甚恭。皆可谓真虚心，忘势好学者矣。若罗近溪以进士请告归，而拜大侠颜山农为师，随之行脚远方，受其笞责，此又近于妖诞不经。又如迩年之礼达观者，俱耆夙名公。持钵捧锡，备高足之列，此又如崔浩之师冠谦之，未可为训也。
【考官畸坐】本朝两京主考，从来用资深两翰林，事体略同。而顺天则议论最多，然有罪同罚，未有独及一人者，有之自天顺己卯始。时正考为学士刘定之，副为倪谦，倪有门生不收，遂疏讦其私，倪至遣戍去，而刘不问。直至嘉靖戊子，庶子韩邦奇为正考，方鹏副之，因前序引《尚书》错误被论，韩降外，鹏仅罚俸。盖指摘本及一人，故处分亦不旁及，犹有说也。至今上乙酉冒籍之事，于主考何预焉？而谕德张一桂至于谪调，副考陈于陛无恙。戊子关节之讦，则两生考均其任矣，庶子黄洪宪受攻，而副考盛讷无恙，然张、黄俱正考，或当独肩重责也。若丁酉顺天，则中允全天叙为正，焦竑以修撰副之，及场后交章，止及焦一人，而全高枕，无一语诃诘。次科庚子，则庶子杨道宾为正，顾天峻以修撰副之，其后攻顾如焦，而杨不及也。此两人既无关节，又非正考，何以锋镝偏丛焉？举朝明知其故，而无一人为别白之。可叹也！又应天己卯、壬午连二科，亦止议及一人，然前以高启愚出舜禹题见疑，与副考罗万化无预，后以沈懋孝独阅卷受讦，而正考沈鲤，以病卧闱中，俱非无故得免。
【关节状元】今上庚辰科状元张懋修，为首揆江陵公子，人谓乃父手撰策问，因以进呈，后被劾削籍，人皆云然。前此正德辛未科状元杨慎，为次揆新都公子，人谓首揆长沙公，先以策题示之，故所对独详。其后新都公议大礼忤时，为新贵所聚攻，亦微及前事。盖以用修博洽，无忝大魁，而不免议论如此。又前此永乐二年甲申科，学士解缙为正主考，得江西泰和人刘子钦为第一。刘本省癸未解元联捷，解爱其才，面许以必得状元，刘直任不让，解心薄之，以题密示江西永丰人曾棨得状元。其题以礼乐制度为问，上意必欲得渊博之士，然非夙构，不能详对，故子钦竟绌，犹得选庶吉士。然则曾襄敏重名高第，亦不免以关节得大魁矣。今世多知杨、张，而未必知曾。然曾与刘子钦俱吉水人，而曾棨亦同郡人，当时不以为嫌也。是科选庶吉士二十八人，以为上应列宿。而江西占十七人，吉安一府又居其半；浙江得七人；南直隶二人，福建、湖广各一人。
所谓挨宿周忱者，又吉水人也。而蜀、两粤、云、贵，以及中原四大省及北直无一焉。正与正统戊辰科，但选蜀人与北人，相反之极。又是科会试取四百七十二人，见杨东里所作《罗简志铭》中本朝甲榜，自洪武乙丑后，未有如此之多者。但是科会元又有云杨相者，未知孰是。简亦是科庶吉士，亦吉水，简字汝敬，后以字行。又是科庶常陈士启者，江西泰和人，先以进士观政于后军都督府，时掌府者为成国公朱能，器士启才，甚相知爱，可见五府亦有观政。今但拨大九卿衙门，不知始自何时？是年曾棨为永丰人，而第二周述、第三周孟简，俱吉水人，从兄弟也。又是年鼎甲俱入馆读书，合之吉士，江西凡得二十一名。按是年廷试后，即选吉士五十一人，其他以善书选入同入馆者，亦附吉士之列，总为六十一人。盖庶常之盛，亦无逾是年者。次年又选者为二十八人，中自罗简外，彭琏字汝器，柴钦字广敬，李懋字时勉，皆以字行。
