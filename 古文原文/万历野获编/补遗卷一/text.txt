【圣祖兼三教】太祖深于竺干之学，如御制护持朵甘思乌思藏诏，及明施修教诸论，游新庵灵谷寺诸记，又宋濂所撰洪武四年蒋山佛会诸灵应纪，皆昭然耳目。至七年上手注《道德经》，出以示群臣。至十年上与群臣论日月五星之行，翰林臣傅藻等皆以蔡氏书传之说为对，上曰：天左旋，日月五星右旋，朕自起兵以来，与善推步者观天象十有三年矣。天气清爽夜一宿为主，则太阴渐逼而东，则是左旋。此历家亦尝论之。蔡氏谓为右旋，此则儒家之说，若不折而论之，岂格物致知之学乎？其后遂召诸名儒考订损益成《书传会通》一书，盖上于吾儒及释道二氏精究秘奥，虽专门名家有不及。然崇佛而无封帝师西天佛之异典，讲道而羽流辈无孤卿伯爵之横恩，即表章圣学，而不屑屑议笾豆舞佾升降，及改革公侯等事，至三教一论和合同异，具在御制集中，尤为抉微扼要，万古至言。真天生圣人也。
【义惠侯】洪武十一年，诰封刘继祖为义惠侯，其词略云：朕微时罹亲丧，难于宅兆，尔发仁惠之心，以己沃壤，慨然见惠。安厝皇考妣，大惠云何可忘！因赠以侯，并赠其妻娄氏为侯夫人，仍为文以祭。宅兆即今泗州祖陵是矣。不讳龙潜之事，不忘马鬣之恩，存故旧，报德施，大哉圣孝，真只千古矣！刘继祖，字大秀。
【里士社士】洪武十九年，上下诏，谓《大诰》颁行，民从朕命，吾民乐生有渐矣。今特命有司抚问高年及笃废残疾者，八十九十乡党称善人者，以时存问，给酒肉絮帛。惟应天、凤阳二府富民，八十以上者赐爵里士，九十以上者赐爵社士，与县官平礼。其优礼耆寿及富室如此。其年五月，以嘉兴崇德知县毕辉、县丞齐抟，执法不容奸恶，其年七月，以苏州知府王观、同知曹恒、经历王□棰死奸宄府吏钱英，俱遣行人赍专敕往谕，并劳以醴。其裁抑奸恶及吏胥又如此。一年之间，圣谕屡下，无一不为良民计。今有司所行多反是，或以摧锄豪富为辞，惟恐殷实之不贫；而市狙衙蠹，则傅以羽翼，令其恣吞良善，不知于圣祖法当何如？按里士社士之名甚古。至次年闰六月复下诏如前：其富民里社二士，咸许冠带复其家，命礼部以朕命申谕之。十九年，苏州常熟知县成天奇，以府吏至县，径由中道上公堂，奇怒而执之，事闻，上嘉其能，遣使赐敕以酒劳之。今上丁酉，崇德知县薛近兖，以事棰府吏，比薛至嘉兴，府吏聚众辱之，薛诉于署印同知陈文炅，竟不罪吏，薛不能堪，投劾以去。其倒置如此。
【总裁永乐大典】文皇帝修《永乐大典》，其书为古今第一浩繁，卷帙且至数万。嘉靖间遇大内灾，世宗夜三四传旨移出，始得无恙，后命重录一部，以备不虞，辅臣徐阶等以此被升赏。然其初纂集，用人多不次：先是常州府武进县人陈济字伯载，中外荐其学行，文皇命召至京，以为大典都总裁，书成，拜右春坊右赞善。永乐十五年，命侍皇太孙，后卒于官。其为总裁时，故布衣也。又都总裁之名，惟元时有之，在本朝未之见，斯亦异矣。今人但知济曾为重修《太祖实录》总裁耳。《大典》一书，初文皇命翰林学士兼春坊大学士解缙等修辑，未期而书成，上赐宴赏拜恩者百四十七人，赐名《文献大成》，时永乐二年十一月也。既而上以纪载尚多未备，仍命重修，以太子少保姚广孝及解缙等董其事，翰林学士王景等为副总裁、纂修等官，开馆于文渊阁，光禄朝夕给膳，且命礼部简四方宿学老儒有文学者充之。陈济之得召，盖正此时也。至永乐五年十一月书成，凡二万二千九百余卷，共一万一千九十五本，上为更名曰《永乐大典》，御制序弁其首，时拜赐者。广孝以下二千六百一十九人，盖效力编摩者，较宋太平兴国中不啻十倍。此书藏之秘阁，未几文皇迁都，往来无定，且犁庭四出，多修马上之业，未暇寻讨，即列圣亦不闻有简阅展视者。
惟世宗笃嗜之，旃厦乙览，必有数十帙在案头。近李本宁太史云：其书冗滥可厌，殊不足观，绝非《太平御览》诸书可比。
盖当时以《洪武正韵》排比成帙，非有翦裁厘正之功。且太宗圣谕解缙等：欲仿韵府，如探囊取物，毋厌浩繁。其义例可知矣。
【直谏奇刑】李忠文初为侍读，以疏忤旨下狱，时永乐初年，至二十一年始释，得复官。已而洪熙改元，复上二疏，言人所不敢言，其一乞留中。疏入召问，对不屈，命金瓜士扑之，凡十七瓜而肋断，恍惚中见有朱衣人庇之，曳出下狱。先是折肋内向不相续，及用挺纽断，骨忽自接。至宣德初，以学士晋祭酒。至正统中，又以忤王振枷项，寻得释告归。此李本传所纪也。又宣德间，有刑部主事郭循者，以开拓西内皇城，大兴土木，极谏不可。上命以毡裹至大内，问之不屈，乃射伤其颅，血流被面，下锦衣狱。至正统改元，遇恩宥复职，仕至广东参政，卒于官，此见英宗史者。以仁、宣二圣神明，而二臣不免奇刑若此，李为安福人，郭为庐陵人，俱吉州产也。
【宣宗御笔】宣宗皇帝，天授奇慧，所御书画，俱非臣下可及。幼时曾见御笔一扇，上画折枝花及竹石，即自题六言于端云：湘浦烟霞交翠，剡溪花雨生香，扫却人间炎暑，招回天上清凉。烘染设色，直追宋人。书学颜清臣，而微带沈度姿态。
今上御书几出宣宗上，第不知绘事曾留意否？
宣宗此诗，屡见御笔，想得意之什。
【宣宗击射】永乐十一年五月午节，车驾幸东苑，观击球射柳，听文武群臣、四夷朝使，及在京耆老聚观。先是命行在礼部议，分击球官为两朋。是日天清日朗，风埃不作，命驸马都尉广平侯袁容领左朋，宁阳侯陈懋领右朋，自皇太孙而下，诸王大臣以次击射，皇太孙击射，连发皆中。上大喜，射毕，进皇太孙嘉劳之。因曰： 今日华夷毕集，朕有一言。尔当思对之，曰：万方玉帛风云会 。皇太孙即叩头对曰： 一统山河日月明。 上喜甚，赐名马锦绮罗纱及番国布，因命儒臣赋诗，赐群臣宴。时，太孙侍上在北京。明年上北征，仍以太孙随侍军中，比报大捷，劝上早还，遂以七月班师。盖太孙神武不杀，久为文皇所默契。即太子苦救汉王，文皇屡顾太孙，谓 朕不欲以祸本贻尔 。则神算托付，祖孙一揆。他年乐安州之叛，一举天戈，如摧枯拉朽，真天授，非人力也。
今京师午节尚有射柳之戏，俱在天坛，俱勋戚中贵居多。
各边文武大帅，例亦举射行宴犒礼；至禁中，则有走骠骑、划龙船二戏。上与宫眷临视极欢，命词臣进诗词对联，颁赐优渥。
迩年亦渐减矣。
【天顺初元盛德】英宗初复位，诛殛郕邸，故臣自于、王诸大臣外，以至内官武夫，稍有微隙者，俱谴责无遗。亦有为曹、石辈私怨滥及者不少。至本年八月，上谕户部曰： 王竑为首犯犯下原有阙字，据写本删，当死，朕不忍加诛，已遣为民。今念其漕运有功，户部可遣官送原籍陕西安置。该管官司务待以礼，不许欺侮。 竑即上北狩时，以给事中捶死王振党指挥马顺者。上初复位，以都御史谪参政，又令为民。兹复念旧劳而安置之，且命待以礼，想廉知其受侮不堪也。未几，遂复大用矣。十月，又命太监吴昱管送建文子孙庶人凤阳居住，任其自便，仍许亲戚往来。此心真天地之心也。时，徐有贞已远谪，石亨亦渐疏，此等仁厚俱出圣断。独僧道坚者，故西域僧也，景帝爱之，至召入禁中缉熙殿亲受法，后以复辟时谪戍矣，至是召还为右阐教。又命召故礼部尚书掌太常寺蒋守约还旧任。守约，直隶宜兴人，为道士，以郕邸旧臣例遣归，至是复起。此二事俱在元年内，似于新政不免少损，盖二氏之教入人易深，自古然矣。
道士为大宗伯者自蒋守约始，继之者成化四年之李希安，弘治十七年之崔志端。以黄冠领夔伯之寄，不谓乃见之清朝。
李文达、陈庄靖、刘文靖诸公，能辞责乎？
【世庙改称】嘉靖十五年十月，上谕礼卿夏言： 前以皇考庙比之世室，即名世庙，今思之不甚稳。且今分建宗庙，推尊太宗，世祭不迁是矣，恐皇考亦欲让尊于太宗。且世之一字，来世或用加宗号，今加于皇考，又不得世宗之称，徒拥虚名，不如别议，遂改为献皇帝庙。 盖是时上已为身后谥号计，正与邵经邦所云，谥为世宗者暗合，岂阳谴其人，而阴用其言耶？何渊小人，议立世室，不数年而改称，时张孚敬去位，而桂萼死久矣。至十七年用丰坊言，尊献帝为睿宗祔太庙，并改太宗为祖。时夏言拟称烈祖孝皇帝，上改为成祖，与睿宗主同入庙，盖上亦虑后世以亲尽议祧，故并尊二祖。则上为中兴有德之宗，永享禋祀，其后庙号果不爽，亦辅臣徐阶辈，能仰体上遗意也。
【穆宗仁俭】穆宗御极不久，然仁俭性成，尝思食果饼，询之近侍，俄顷尚膳监及甜食房，各开买办松榛粻饧等物，其值数千金以进，上笑曰： 此饼只需银五钱，便于东长安大街勾阑胡同买一大盒矣，何用多金？ 内臣俱缩颈退。盖上在潜邸久，稔知其价也。又一日，思食驴赐，近侍请增入御膳中，上曰： 如此则大官将日杀一驴，以备上供矣。 竟不许。惟中宫偶以疾避别宫，御史詹仰庇闻之，具疏力谏，时中宫未有子，而今上生母已为皇贵妃，詹盖恐有容悦者引先朝恭让后及孝恭后故事，以此预诤，其虑甚远。上虽怒而内惭其直，仅批妄言姑不究。未几，借他事命廷杖为民。自是恩礼中宫有加焉，盖已行其言矣。其后仁圣、慈圣两宫，并享天下养，谓非当年主圣臣直之效不可。此事与近年王给事（德完） 笃厚中宫 一疏，词旨略同，均有裨圣德不浅。惜詹晚致通显，为世所薄，不克保令名耳。
初穆宗好观武事，时江陵为末相，遂于条陈疏中特列一款曰实武备，请上每秋大阅，躬诣校肄，上大喜，褒美允行，自是而内教场习射等事起矣。此公善于逢君如此。
【禁殿更名】今大内建极殿，故谨身殿也。建文三年八月改名曰正心殿，盖方、黄诸公正以格致圣学歆少帝，故易今名。
至文皇登极，始复旧。嘉靖三十六年，三殿俱毁，比落成又改为建极，此一殿名凡三易矣。建文三年九月，又改承天门为皋门，改午门为端门，改端门为应门，改前门为路门，盖仿成周之旧，亦靖难后还故名。当时辅政诸老，但知慕古，不知皇祖手定，无故议改，亦变乱旧章之一也。若金陵十五歌楼中，有醉仙等三楼，洪武间被火灾，至永乐八年，上命鼎新之，且仍旧号。盖先朝所建，有举莫废，即一教坊尚存故事如此，益觉建文纷更，总授燕师以口实耳。
【圣谕门工】嘉靖丁巳，三殿及朝殿及朝原作朝及殿，据写本改，门俱灾，时上急于门工，谓朝会之地，观瞻不雅，急欲先立奉天门楼。时，长工部者为赵文华，惶窘无计，支词以对，上怒逐之，而门工迄无建期。上乃谕大学士严嵩： 昨徐杲言门楼不敢以杉材代，深恐不坚；欲俟材至，又虑延久。昨工部所获门楼之料已有，所少者殿材耳，今其言又如此。若辈第弄纸笔支调，安有力任君事者？夫楠材坚矣。昨至大之质，未二日毁之，与烧材不异。久近非物可定，惟天神垂祐，苇亦可久。 于是门工不数月而就绪。圣谕真切， 苇亦可久 一语，真万世至言，令古来峻宇雕墙之主，愧汗入地。至辛酉年冬，万寿宫灾，次辅徐阶身任其事，仅三阅月告成，时永顺致仕，宣慰使彭明辅，其子宣慰彭翼南，各以献大材济急用，上喜甚，进明辅湖广都指挥使，赐以蟒衣；翼南进云南右布政使，赐飞鱼服。此二服惟宠司礼大榼，其后乃及辅臣，间有特赐部院大臣者，以为异数。今二酋父子兼得之，最为殊典，且非军功之赏，尤特恩也，与门工时圣谕所云敻别矣。
晋府交城王表柚，先以庶孽。纳贿故辅严嵩，冒袭郡爵。迨《宗藩条例》颁行，表柚为滥封之首，应革，乃表进白鹿，自言得之平阳府藐姑射山仙洞中，且撰颂以献，其言俱妄也。上大悦，赐白金百两，大红金彩衮龙袍三袭，自来人臣赐服，以坐蟒为极，时犹以为逼上，至《衮龙》二字，非至尊不敢称。永乐间始有赐亲王及他王者，以为非常之典，然皆亲皇弟侄也。自英宗以来，间及疏属郡王，最为滥典，而无人救正。世宗英主，亟宜厘革，反以宠贡谀裨王，时乙丑年事，正大小臣工相率献瑞时也。穆宗以后，藩府之得此赐者少矣。
赐夷王者止称蟒龙。
【圣学心法】永乐七年，上巡幸北京，赐太子《圣学心法》四卷，皆出上手纂。其纲曰君道、臣道、父道、子道，御制序文，亦至五千余言，且自比唐太宗《帝范》十二篇，以示仰止。盖两文皇靖内难、攘外夷、功德略同，故著作亦合辙如此。
【文华殿】文华殿在奉天门，今改称皇极之东北，其制度较诸殿稍小，而加精工焉。盖至尊所尝，御便殿，且为开设经筵之所。中设镀金鹤一双，东西相向立，以口衔香，乃外国所贡，状如细烛，遇开讲时，展书等官立鹤之下，及讲毕事，即知经筵大臣亦绕鹤下出。又赐酒饭于左顺门，今改会极之北，实奉天门东庑也。光禄官珍羞、良酝，二署设宴，惟此为第一精腆；讲官家人，以及隶胥，俱得随入挈馂余以归。先人每自讲筵返邸寓时，余甫龀亦得尝。今朝讲久不举行，此典希绝矣。
本殿之侧，则为精一堂、恭默室、九五斋，皆世宗所建，殿之后则名玉食馆，为上进膳之所。又过小门西北，曰省愆居，本殿东西厢，则称左右春坊。宪宗再立为太子，讲学文华，以上频御，避居左春坊即此。文华殿对曰： 念终始典于学期迈殷宗，于缉熙殚厥心若稽周后。又曰： 披皇图考帝文九寓化成于几席，游礼门翔艺圃六经道显于羹墙。又曰：纵横图史发天经地纬之藏，俯仰古今期日就月将之益。又曰：四海升平翠幄雍容探六籍，万几清暇瑶编披览惜三余。又曰：西昆峙群玉之峰宝气高腾册府，东壁耿双星之曜祥辉遥接书林。他不能复记。
此等对联，想亦诸殿所无也。殿旧覆青琉璃瓦，嘉靖中易以黄瓦，廿八年庄敬太子行冠礼，故事在文华殿中，至是礼臣以黄瓦避尊上，请上命设座文华殿门左南向，然以侍卫未备，暂止之。太子加冠甫三日而薨，时年十四，不及御门。今上元子出阁，亦在文华殿之东楹，不敢居中。
【禁革斋醮】嘉靖六年秋，时届圣诞，上谕辅臣曰： 朕思每年初度，一应该衙门援例请建斋祈寿，夫人君欲寿，非事斋醮能致，果能敬天，凡戕身伐命事，一切致谨，必得长生。
今将内二经厂，外二寺，凡遇景命初度，一应斋事，悉行禁止。
所谓省一分有一分益。止存朝天宫一醮，以仿春祈秋报，庶见崇正之意。 上此谕洞达天人之际，杜革淫祀，可谓至严。又十许年，而斋醮事兴，移跸西苑，躬尚玄修。自旱涝兵戎，以至吉凶典礼，先则叩玄坛，后则谢玄恩。若报捷，又云仰仗玄威，如此几三十年，视六年圣谕，遂若两截矣。
【建吴二庶人】天顺元年十月，上命太监吴昱，送建文君子孙、建吴二庶人、并其母杨氏，共一十八口，凤阳居住。每月支食米二十五石、柴三千斤、木炭三百斤，听其自择婚配，衣食许出市交易。仍令内使鲁传等看守门户，诏谕在廷文武知之。按此诏则从京师送至凤阳，而《吾学编》谓久锢中都广安宫，赦从自便者，误也。弇州亦因而不改，又误以为天顺四年出之凤阳，亦非是。建文少子文奎既释后，未几而逝，终无子。
吴庶人之卒，在永乐十三年，亦无子。懿文太子遂绝嗣。而吴庶人之妹，锢在高墙者，直至成化二十一年始卒，年八十六岁，上命为营葬域，然不闻所适者何人，盖竟以室女终身也。悲夫！
【大峪山用舍】献皇帝葬承天之纯德山，后崇为显陵，尊极矣。自张、桂辈以议礼骤贵重，垂涎者纷纷起，凿空妄议，创为迁奉献皇之说，始于百户随全，继以厨役王福等，又继以千户陈升、缘事监生詹◆等，屡请屡不行。至听选官王维臣等被重谴，而此议遂息。至十四年四月，上恭谒诸陵寝，并营寿宫于西山，于是京师遂有讹传迁陵者。时顺天府儒士潘谦、锦衣军匠金桂，各上疏请迁显陵于天寿山，盖预为希恩地也。旨下礼部参看。尚书夏言等奏： 往者千户陈升等，尝以迁陵为言，陛下奉慈训寝之矣。今因上亲谒七陵，预建山陵，将谓有奉迁之心，潘谦等望风进言，必有奸人主使，希冀非望，宜重惩治。 上深然其言，下锦衣送法司讯治。于是议者益晓然知上意，无一人言及矣。至十七年十二月，章圣太后崩，上忽下诏，迁显陵梓宫改葬于北，六飞亲阅，得吉壤于天寿山之大峪，诏云：林茂草郁，冈阜丰衍，别在诸陵之次。命太师翊国公郭勋知山陵建造，总督工程，以十七年十二月十五日辰时兴工。
大学士夏言、尚书严嵩等，各具献皇梓宫启行图，及奉迁仪注上呈矣。上忽颁谕，谓： 奉藏体魄已二十载，启露风尘，摇撼远道，朕心不宁。 于是嵩等又会议从上圣意，停启攒三使不发，别遣锦衣指挥赵俊者往视，而迁事中辍。上命次年二月十五日太后梓宫南祔显陵，择日发引，礼部已移文所司遵行矣。
已而赵俊自承天还，言显陵玄宫有水，于是众啧啧又谓显陵当北迁。上命梓宫且停，待驾南行还京再奏。而上以二月朔立太子、裕王、景王，时车驾濒行，工部郎中岳伦上言： 梓宫南祔，未足遂陛下孝思之诚，请坚北迁之举，勿惑群臣之议。 
上怒，命锦衣逮讯，已而褫职，永不叙用。盖犹祖迁陵之说以媚上，不意其拂旨也。至十六日发京师，至四月朔自承天回銮，上谕行在礼部曰： 吉壤重卜，何为来此？惟纯德山皇考圣灵安悦宁妥久矣，视地悉已之，行宫道路止勿治。 盖上意欲皇考仍旧葬，而北葬太后于大峪，故示意如此。又途中得御史谢少南疏请庆都尧母祀典，上喜曰： 尧父母异陵可徵，合葬非古。少南才识可嘉，改司直郎兼检讨。 至四月十五日还京，十九日丙辰上谕辅臣曰： 大峪之工玄寝已成，不奉梓宫早安，恐夏雨流入，枉费人力。可于五月三日子时发引，五日抵陵，六日掩玄宫，七日神主还京。 盖力斥南行之说矣。是月二十七日，上复亲至大峪视太后陵工。既阅毕，召礼部尚书严嵩谕之曰： 朕南巡谒陵，今又视大峪山峪地空凄，岂如纯德山完美？决用前议，奉慈驾南祔，其发引吉辰另择。 至是显陵合葬之议始定，而太后梓宫仍南行矣。三数月之间，陵寝大事，或南或北，或行或止，更改数番，一惟圣意自裁。宰执大臣惟唯诺奉行，不复设一谋，出一见如傀儡之受牵，可恨亦可哂矣！
方大峪之初兴工也，御史陈让上疏，引舜葬九疑，二女不从之事，谓宜奉睿宗衣冠与章圣太后合葬大峪山，以章圣衣冠合葬显陵。若必欲迁显陵于大峪山，则承天旧陵为二圣衣冠几杖别藏，以当荆襄旺气。上曰： 并建二陵，用衣冠交葬，从古所无，尤见乖谬。 命斥为民。当时显陵建白，惟此一疏耳。然其乖谬，则诚如圣语矣。
章圣后南祔显陵已竣事矣，次年五月锦衣千户李拱辰上言：圣母南祔之后，灾异屡作，乞迎二圣梓宫俱葬天寿山。上斥其狂悖庸愚，下镇抚司逮治。
【大峪山再用】大峪今为今上所建寿宫，向年江李诸公，谓其地不吉，归咎于首揆申吴县，及旧宗伯徐嘉定，举朝聚讼，至烦圣驾再出而始决。想世宗何等英断，始而曰丰衍，既而曰空凄，尚未有定见如此，况臣下书生臆断乎！太仆少卿李植江东之议寿宫，止以大峪有石为言，而不及世宗改卜一事，想未谙先朝故实也。当时辅臣礼臣岂不知世宗再阅不用，特轻信钦天监官张邦垣等之言，致此纷纷。亦幸上不以 皇祖空凄 之语致诘耳，不然诸大臣祸且叵测矣。其后训导庞尚鸿等，又谓大峪开凿时，玄宫有水，督工诸臣用火炙干，不使上知。未知信否？但显陵遣阅时，赵俊亦有有水之言，世宗竟以梓宫南迁，何也？
孝宗山陵初起，吏部郎中杨子器亦上言石中有水，时内臣主其事，上不允行，仍切责子器。
【禁中演戏】内廷诸戏剧俱隶钟鼓司，皆习相传院本，沿金元之旧，以故其事多与教坊相通。至今上始设诸剧于玉熙宫，以习外戏，如弋阳、海盐、昆山诸家俱有之，其人员以三百为率，不复属钟鼓司。颇采听外间风闻，以供科诨，如成化间阿丑之属，以故恃上宠颇干外事。近日圣意颇觉之，进膳设剧，顿减于旧，此辈亦少戢矣。又有所谓过锦之戏，闻之中官，必须浓淡相间，雅俗并陈，全在结局有趣，如人说笑话，只要末语令人解颐。盖即教坊所称耍乐院本意也。今《实录》中谓武宗好武，遇内操时，组练成群，五色眩目，亦谓之过锦。似又是八虎及许泰、江彬辈营伍中事，即王恭襄（琼）亦在其中，非剧也。
【供御茶】国初四方供茶，以建宁、阳羡茶品为上，时犹仍宋制，所进者俱碾而揉之，为大小龙团。至洪武二十四年九月，上以重劳民力，罢造龙团，惟采茶芽以进，其品有四：曰探春、先春、次春、紫笋。置茶户五百，免其徭役，按茶加香物，捣为细饼，已失真味。宋时，又有宫中绣茶之制，尤为水厄中第一厄。今人惟取初萌之精者汲泉置鼎，一瀹便啜，遂开千古茗饮之宗。乃不知我太祖实首辟此法，真所谓圣人先得我心也。陆鸿渐有灵，必俯首服，蔡君谟在地下，亦咋舌退矣。
【年号别称】文皇靖难兵起，屡进表章自雪者所不论，即他指斥书檄，俱用建文年号。直至建文四年六月登极，改次年为永乐元年，以本年不宜复称建文，乃仍洪武号为三十五年，实无所谓革除也。至正德十四年，宁王宸濠反，初欲改元顺德，为李士实力谏乃止，称己卯年，则逆状昭然，未几而败。按李煜为宋太祖所攻，遂罢开宝年号不书，竟署乙丑年，宸濠盖用此故事。尝见故老云：国初历日，自洪武以前，俱书本年支干，不用元旧号。又贸易文契，如吴元年、洪武元年，俱以 原 字代元字。盖又民间追恨蒙古，不欲书其国号。如南宋写 金 字俱作 今 字，曾见宋列帝御书，及妃后翰墨皆然，则又不共戴天仇也。以上各有所谓，且有所本，今人多不知。创见者则以为骇矣。一岁两元，本朝所无，惟景泰已称八年，而正月十七日英宗反正，改称天顺元年。
【承天大志】《承天大志》者，世宗既追宗献皇，益务张大其事，以明得意，遂作《承天大志》一书。时工部尚书顾璘以督显陵工程在事，即命之总理，璘乃聘楚人颜木、王廷陈等纂修。盖诸君俱高名废弃，欲借此为出山计也。书成，而圣意不惬，遂报罢不复议。嘉靖末年，给事邱岳复迎上意，请重修，乃命阁臣徐阶等总裁，而诸词臣分领之。时情咸谓书成必有异擢。争求入局，以至徐华亭与袁慈溪之相左，瞿文懿与高新郑之相诟，俱起于此书。比进呈乙览，上以卷中脱简，不复叙劳，仅各得赏，诸公大失所望，时去鼎湖不数月耳。独邱岳以建议始功，超为礼部右侍郎。次年，穆宗大计京官，岳坐降调外任。是时侍讲学士廖道南亦修《楚纪》以求媚，既而世宗南幸承天，又献《圣皇南巡江汉赋》，上以付史馆；又上《瑞应颂》四篇，亦命留览。既而朝见，时廖居忧，乃服绯袍，上大怒，褫其职，迨《楚纪》成，终不召。
【今上史学】今上以冲圣御宇，张江陵相公进《帝鉴图说》以劝讲，内列 圣哲芳规 、 狂愚覆辙 二项，以寓劝戒。上固天纵，自是益勤史学，更命进讲《贞观政要》。至十六年，阁臣进《太祖御札》在内阁者凡七十余通，上命留内恭藏，因索累朝实录进览。阁臣对以实录成时，史臣俱会同焚稿于芭蕉园，人间并无底稿。惟皇祖世宗，特建皇史宬以藏列圣实录宝训，但册样稍广，宜减为书册，庶便展阅，容令中书官誊进，陆续上呈。上允之。由是金匮石室之藏，俱登乙览矣。今上举动，每以祖宗为法，自冲年即有小世宗之号，然亦繇《帝鉴》一书，启沃圣心，故孜孜讲究不辍。宋朝大儒如王荆公，以《春秋》为断烂朝报，不列六经；如程伊川以看《资治通鉴》为玩物丧志，禁人弗习。宜其末造之不竞也。
初修《帝鉴》时，分派各词林编纂，江陵特总其成耳。比进御时，江陵竟以己名独上，上褒谕甚至，无一语及他臣。一时有事笔札者，相顾愕眙愤叹，此公之失欢于后辈，此亦其一事也。近年焦漪园之进《养正图说》，亦不以闻之同事，遂至被口语，挂谪籍。专之一字为祟如此。
【重修国史】《太祖实录》，建文一修，永乐两修，盖以初本及续纂，俱未允也。然而真是非，愈不可问矣。嗣后直至嘉靖元年，御史卢琼建议：《孝宗实录》成于焦芳之手，贤否混淆，是非颠倒，乞乘今纂修《武宗实录》并令儒臣改撰。上曰：孝宗录，虽焦芳笔削任情，但当时大政大议，及人才忠邪，天下自有公论，不必改修。其系一人一事者，令纂修官因事别白之。盖大典既定，恐改述者仍踵前辙，复任私意，上虑远矣。
○宫闱
【仁庙殉葬诸妃】《会典》云：献陵七妃，三葬金山，余俱从葬。按仁宗上仙，宣宗谥皇庶母、贵妃郭氏、淑妃王氏、丽妃王氏、顺妃谭氏、元妃黄氏五人，又益以先赠张氏顺妃、李氏丽妃，俱系潜邸，追共七人是矣。然前是登极所封贵妃郭氏、贤妃李氏、惠妃赵氏、淑妃王氏、昭容王氏，仅郭贵妃、王淑妃在所殉中，何也？况贵妃所出，有滕怀王、梁庄王、卫恭王三朱邸，在例不当殉，岂衔上恩，自裁以从天上耶？又上未崩前之两月，曾封张氏为敬妃，为荣国忠显王之孙，今太师英国公辅之女，册文中赞美甚备，亦不从殉，盖以乃祖父勋旧特恩也。是时六宫止以贵妃为极贵，下中宫一等，至宣庙始加孙氏为皇贵妃，寻正位中宫矣。
【妃谥】本朝典制，大行皇帝尊谥十七字，大行皇后十二字，皇妃及太子与太子妃止二字而已。惟永乐间高庙惠妃崔氏薨，谥庄靖安荣，四字谥始见于此。而文皇嫔御如淑妃杨氏之谥端静恭惠，惠妃李氏之谥恭和荣顺，丽妃陈氏之谥恭顺荣穆，顺妃王氏之谥昭惠恭懿，贤妃王氏之谥昭肃静惠，贤妃喻氏之谥忠敬昭顺，丽妃韩氏之谥康惠庄肃，顺妃钱氏之谥惠穆昭敬，惠妃吴氏之谥康穆懿恭，此皆殁于永乐间，亦谥四字，斯为异典。但文皇宾天后，从殉诸妃，史皆失载，今遂无可考据。至天顺七年，敬妃刘氏薨，上辍朝五日，特赠惠妃谥贞顺懿恭，盖仿文皇诸妃例。然前是天顺五年，宣庙贤妃吴氏薨，上仅辍朝一日，谥曰荣思。妃故景帝生母，景泰即帝位，尊为皇太后，上复辟仍为贤妃，而丧礼仅止此，曾不敢望敬妃万一。上友于素笃，惟此举似有遗憾。至成化间，惠妃王氏之谥端静安和，德妃惠氏之谥恭庄端惠。顺妃樊氏之谥恭和安靖，安妃杨氏之谥庄僖端肃，贤妃王氏之谥昭肃靖端，宸妃万氏之谥靖庄安穆，皆英庙所遗簪履，得谥四字，于礼亦称。其后直至正德中，英宗淑妃高氏薨，年八十二岁，谥曰庄靖安荣；英宗丽妃刘氏薨，年八十七，谥曰安和荣靖，皆四字。此二妃于上为庶曾祖母，盖又仰体先朝遗意，以慰裕陵在天之灵。且从来妃嫔寿考未有及二妃者，此英宗独见，禁止殉葬，使得享高年，其遗泽远矣。
成化十一年六月，淑妃纪氏薨，特谥恭恪庄僖，则孝宗生母，用天顺间刘妃礼，崇进四字非过也。而宪庙贤妃柏氏为悼恭太子生母，至嘉靖六年始薨，于上为庶祖母，盖亦年八十余，仅谥端顺，他典亦杀，似乎过薄。惟成化二十三年正月，皇贵妃万氏薨，辍朝至七日，谥曰恭肃端慎荣静，遂至六字，此本朝创见，则以上异宠特加，然较之唐玄玄字原缺，据旧唐书卷五十一后妃列传补，宗之追谥贞顺武皇后，宋仁宗追谥温成张皇后，大有间矣。此祖宗家法之严，不敢逾僭也。嘉靖十八年□月，贵妃阎氏薨，赠皇贵妃，谥荣安惠顺端僖，盖仿成化年间万妃之例，以阎为哀冲太子生母也。三十年庄敬太子生母皇贵妃王氏薨，谥端和恭顺□僖，又用阎妃例，可谓恩礼兼备。至三十三年正月，康妃杜氏薨，杜为裕王生母，尚书欧阳德等引先朝淑妃纪氏为比，宜令裕王服斩衰三年，上不从；辅臣严嵩等引太祖《孝慈录序》为证，上复谕当避君父之尊，不当服斩衰三年，欲用贤妃郑氏例；赖德等力争，裕王得于府第燕居终丧，时上辍朝止一日；及议谥号，止用荣淑二字而无赠，且改仪注为赐祭、赐谥，行礼之时，差官读祝宣册，皆平立不拜，所以翦抑之者至矣。上意以先有哀冲、庄敬二太子在前，则穆宗为庶第三子，故阎妃当从厚，杜妃则杀其仪耳。然宪宗朝纪妃薨时，皇第一子及悼恭太子亦已先殁，孝宗独非庶第三子乎？宪宗虽嬖万氏，而于纪妃犹备礼不少贬，固诸辅臣匡正之力，亦以圣心无所猜忌。非如嘉靖末年，动有久待之嫌，因并简礼于所生也。
嘉靖四十五年，未封妃杨氏薨，追封为荣妃，谥恭淑安僖，丧礼如皇贵妃阎氏例四之一，赠其父骠骑将军、锦衣都指挥使，授兄廷美锦衣指挥佥事，妃仍祔享奉先殿。而穆宗生母康妃不与焉。又皇贵妃沈氏薨，谥庄顺安荣贞静，此妃不闻有所出，而六字谥遂同阎、王二妃，尤异。
【宫词】嘉靖中叶，上饵丹药有验。至壬子冬，命京师内外选女八岁至十四岁者三百人入宫，乙卯九月，又选十岁以下者一百六十人，盖从陶仲文言，供炼药用也。其法名先天丹铅，云久进之可以长生。王弇州《嘉靖宫词》所云 灵犀一点未曾通 ，又云 只缘身作延年药 是也。
【万妃晚幸】史云万贵妃生于宣德庚戌，四岁选入，侍圣烈慈寿皇太后，即宣宗孝恭皇后孙氏也。云及笄侍上于青宫，宪宗以正统十四年立为太子，时方三岁，妃已二十岁矣。后至天顺元年，宪宗从沂邸复储位，年仅十一，而妃则已二十八矣。
又云：上即位遂专宠，此年七月大婚，圣龄十八，而妃则已三十五；次年，妃举皇长子，未晬而薨，进封贵妃；此后遂不复孕，又进皇贵妃，嬖幸终宪宗之世，以成化二十三年正月初十日薨，计其年盖已五十八。而上以是年秋八月上升，圣寿仅四十一，则妃实长于宪宗十七年。窃以为必无之事，或者史臣纪载之讹。然成化四年秋彗星见，大学士彭时上疏，乞正宫闱以绵圣嗣，且言专宠者年日以迈，宜子者恩或未逮，宜更新以回天意，又云凡女子年过四十，虽有所生而多不育，盖谓皇长子之薨，已直指其事不复讳，是年妃盖已三十九矣。彭文宪谓之年迈，似史臣所述，又未必诬矣。自古妃嫔承恩最晚，而最专最久，未有如此者。然则夏姬之三少，宜主之内视，信乎有之。
北周宣帝天太皇后朱氏，静帝生母，亦长于宣帝十余年，然而无宠。
【选江南女子】洪武五年，选苏杭二府妇女，愿入宫者四十四人，授内职，蠲其家徭役。其三十人年未二十，各赐白金遣还，任其适人，洪武十四年，敕谕苏松嘉湖及浙江江西有司，民间女子年十三岁以上、十九岁以下，妇人年三十岁以上、四十岁以下，无夫者，愿入宫备使，令各给钞为道里费，送赴京师。盖女子以备后宫，而妇人则充六尚也。时孝慈皇后正母仪仪字据写本补，天下，其注意江南如此。此后天顺间，命内臣选南方女妇，已昉于此。
【女官】宫中六尚之职，国初凡三定，最后则洪武二十八年重定者为准。先是分局，曰尚宫，曰尚仪，曰尚服，曰尚食，曰尚寝，曰尚功，又有宫正司，其长为正六品，嗣又升为正五品，最后官秩如之，而僚属加详焉。尚宫之属，有司纪、司言、司簿、司闱，尚仪之属，有司籍、司乐、司宾、司赞，尚服之属，有司宝、司衣、司饰、司仗，尚食之属，有司膳、司酝、司药、司饎，尚寝之属，有司设、司舆、司苑、司灯，尚功之属，有司制、司珍、司计，其司之长为正六品，而堂属佐贰以次递降焉。宫正、司主纠察宫闱，视外宪臣。其局各有女史六人或四人，如外官掾吏。盖斟酌周汉唐之制而损益焉。初设官时为七十四人，其后盖倍之矣。
【采女官】天顺三年，上命镇守浙江太监卢永、江西太监叶达、福建少监冯让曰：宫中原设六尚女官，以纪内事，须识字妇人充任。近年多放还家，及老疾不任事者，缺人任用。敕至，即密访良家女子年十五以上，无夫妇人四十以下，能读书写字，并谙晓算法者四五十人，籍记之，待明春遣人同尔会选，令其亲属送来。观此敕，则禁中须女官甚急。向来宫掖充满，俱系北产，不谙文理，故命江南选择，不独取其美丽，亦以彗黠堪给事左右也。且是时孝庄钱后正位中宫，故浙之仁和人，宜其追念桑梓，注意南人。第不知次年所选者，果几人当圣意耳。
选江南女子入宫，洪武时已两见矣。
【女秀才】凡诸宫女曾受内臣教习，读书通文理者，先为女秀才，递升女史，升宫官，以至六局掌印，则为清华内职，比外廷能显矣。但止六品衙门，盖太监亦仅四品，此又次之。
然监局各内臣用事者，俱有蟒玉之赐，盖竟用一品章服，不知六局亦有递加者否？若外廷士子，惟翰林院有秀才，先朝名臣，如李西涯、程篁墩、杨石淙辈俱曾为之，受词臣教习，非寻常诸生比，至修实录等大典，亦得预焉，然不登第授官者，仅得鸿胪寺序班，与铸印局儒士出身无异，其不逮女秀才多矣！
永乐二年，左都御史陈瑛，诬驸马梅殷与女秀才刘氏为邪谋，则女秀才之名久矣。嘉靖初年，行皇后亲蚕礼，内赐酒饭，以夫人秀才为第一等，而供事命妇辈反次之。以地在禁密，厨役难办，命尚膳监只待。则女秀才与夫人并称，其贵近可知。
【亲王娶夷女】太祖第二子秦愍王，娶故元太傅中书右丞相河南王扩廓帖木儿女王氏为正妃，至二十八年愍王薨，王妃以死殉，遂得合葬。而次妃邓氏，则功臣清河王愈女，反屈居其下。时，洪武十八年戊辰科状元为襄阳人任亨泰，其妻亦蒙古人，赐国姓朱氏，而亨泰母为乌古论氏，亦色目人也。至文皇帝时，纳高丽所献女数人，其中一人为敬妃权权字原缺，据明史列传一补，氏，侍上北征，回归薨于峄县，遂藁写本藁作茔，葬焉。盖是时尚仍元旧俗，未禁属国进女口也。此后遂不闻此事矣。
古来中国娶夷女者，如魏文帝悼后郁久闾氏，为蠕蠕主阿那环长女，文帝至废元配乙弗氏而纳之，复以悼后妒，令乙弗自杀。而阿那环次女又为齐神武后，盖中国仰其鼻息以为盛衰。
及突厥灭蠕蠕，其强大弥甚，中国争倚以为援，宇文与高氏本欲共求其女为后，终为周所得，赖以灭齐。则唐诗所云 安危托妇人 者，又不在中国之和亲公主矣。本朝英宗北狩时，也先欲进其妹，上毅然不许，迄不能行，圣主英概，奚止羞耻百王已也。
【谷王反覆】谷庶人穗，初封宣府，会燕邸靖难师起，走还京师，建文君命守金川门，文皇临城下，穗开门纳燕师，以此宠异冠诸邸。本年即改国于湖广长沙府，至国，诈造图谶，伪作妖言，谋制灯入贡，潜纳壮士于御前。会属府崇阳王悦燇以事逃入长沙，穗邀入府，诈云建文君实不死，此即真故主来归，欲奉以举事，崇阳不从，蜀王椿其同母兄也，闻其谋，遣使谕止之，弗悛，乃以闻于朝。于是太宗遣兵取之，穗仓卒不及发，遂就执至京，锢西门内，时永乐十五年也。是时建文二弟，惟庶人允熥一人在，自穗有此举，是年即以讣闻。盖上虑不逞者复欲借以干纪，不得不除之也。穗初意欲为刘氵鼻、杨谅之举，然一叛义师，再献都城，全似司马消难刘知俊之举动，上赏其功，已疑其心矣。即建文果从田间再起，谷王佐之，收合馀烬，亦徒成将帅功名耳。金川门之役，曹公李景隆与谷王同启扉纳义师，皆受文皇上赏，景隆至为班首重臣，列淇、成二公功臣上，永乐四年，以嫌被幽，举举原作与，据写本改，族锢钥，其子孙至自相婚耦，至正统间始释自便。盖景隆之死，竟以冻馁终，太祖神灵在天，与谷王同殛矣。
【主婿遭辱】今上丙戌正月望后，驸马都尉侯拱宸夜归府，遇一人偃蹇太甚，执而挞之。少顷则有中使赵祚者，倚醉入府，扭结拱宸，窘辱甚至，询之则被挞者其家奴，而祚则永宁公主所役也。拱宸愤甚上疏，旨下，笞祚而已，仍戒拱宸毋生事。
侯所尚寿宁公主与永宁公主，俱今上同胞妹，而永宁则嫠居久矣。小竖横恣已极，而处分仅止此，使在江陵柄国时，必无此事；即有之亦必大创矣。拱宸事后，至戊子冬，驸马万炜奏司宫老婢沈银蟾与内使李忠盗金银等物，反遭诟辱。上大怒，谓圣母生辱烦渎，尽革其蟒玉。并夺所掌宗人府印，送国子监习礼三月再奏，而宫婢内使盗窃诟辱等事不问也。
【公主下嫁贵族】本朝公主，俱选庶民子貌美者尚之，不许文武大臣子弟得预，为虑甚远。然亦有偶值不尽然者，如高帝长女下嫁太师韩国公李善长子琪，次女宁国公主下嫁汝南侯梅兴祖子殷，第五女汝宁公主下嫁吉安侯陆仲亨子贤，第八女福清公主下嫁凤翔侯张麟子龙，第九女寿春公主下嫁颍国公傅友德子忠，第十一女南康公主下嫁东川侯胡海子观，第十二女永嘉公主下嫁武定侯郭英子镇，第十五女汝阳公主下嫁都督佥事谢彦子达，懿文太子长女江都公主下嫁长兴侯耿炳文子璿，以上俱开国功臣，因结肺腑，且其时禁制未定也。至文皇则长女永安公主下嫁都督袁洪子容，第三女安成公主下嫁西宁侯宋晟子琥，第四女咸宁公主下嫁宋晟子瑛，盖宋氏兄弟俱尚主，亦皆靖难功臣也。至正统间则禁例已大定矣，而宣宗第二女常德公主下嫁薛桓，则鄞国公薛禄子。以上虽贵臣，然皆右列也。英宗长女重庆公主下嫁周璟，则参政周颙子；第二女嘉善公主下嫁王增，则靖远伯王骥孙；第四女崇德公主下嫁杨伟，则兴济伯杨善子。周颙进鸿胪卿不任事，二伯俱以文臣起家拜五等，得连姻帝室，亦是奇事。此后则宪宗长女仁和公主下嫁齐世英，为尚宝卿齐佑子，佑亦进鸿卿奉朝请，用周颙故事也。其后公主出降，例皆白屋，直至今上长女荣昌公主选尚驸马都督杨春元，为故太仆卿维璁孙，正德辛巳状元也，始复为衣冠之族云。
荣昌为中宫王氏出。
【尚主见斥】嘉靖六年，永淳公主及笄，选禁脔而得陈钊，既为仇家所讦罢矣，上命再选。盖主为兴献帝第四女，上加意怜爱之，必欲得佳偶。时高中元相公年十六，随父少卿尚贤在京邸，风骨秀异，因而见收。故事，三人入宫，惟内廷所择。时宫嫔内臣皆目属中元，乃章圣太后取中者为河南谢诏，高同里人也。中元归之次年，即以礼经魁其乡。主既下降，因谢寡发，为时所嘲弄，意已不怿，既闻高才貌，又未娶，登贤书，不无心艳。又数年而成进士高第，居词林有盛名，主滋介介，形之悔叹。谢惧无计，佯以好语谋之主，欲借桑梓招中元宴会，主欣然允之。比至，而窥于青琐，高时已伟躯干，美须髯，俨然河北伧父，无复少年姿态，主夙慕顿尽，伉俪遂加笃。人谓谢能以小智回天人，亦非凡碌粉侯所办。
○勋戚
【武定异封】武定侯郭勋，以元世祖母永嘉大长公主请谥，世宗允之，赐谥贞懿，已为异典。比进拜太师兼太子太傅，复请追赠其始祖郭英，亦许之，命赐诰追爵英如其官，此古今未有之事。
【国公文臣】国公爵虽至贵，然历朝勋号，俱称武臣。惟太祖朝，韩国公李善长生前疏封时得称文臣。至太宗则姚广孝赠荣国，亦被文臣之称，以缁徒得比隆开国元勋，亦异矣。盖国朝止此二人，若通侯则无之。至伯爵之称文臣，不胜纪矣！
【朱勇恤典】成国公朱勇，自宣宗时已总禁兵，且二十年。
后英宗北征，扈驾以出，为大营总兵官，还至宣府，虏骑渐逼，勇以精卒四万为前锋，大败身死，无匹马得还。越二日大驾遂陷于土木。至景泰元年，其子仪以父殁王事请祭葬，景帝曰：勇为大帅，丧师辱国，致陷乘舆，尚可以公侯礼礼之乎？斥不许。至英宗复辟，即赠勇为平阴王，谥武愍。勇统兵败绩，其事与英公张辅等不侔，景皇帝圣语严正，何啻斧钺！乃英皇反贲以真王，且为易名，比开国靖难功臣有加焉，不特忠义解体，而赏罚之无章亦甚矣。
朱氏凡赠三王，最后为定襄希忠，事在今上初年。其后言者，谓出自江陵公受贿私予，破坏祖宗典制，竟从追夺。希忠虽无裹革之绩，亦免舆尸之凶，且与陆炳同出世宗于行宫火中，厥劳难泯。若勇者罪浮于邱福十倍，使在文皇时，必夺公弗嗣矣。后生知今不知昔类如此。初希忠之追王也，引武宗朝英公张懋卒，得封宁阳王例为比，至言官追论希忠夺王爵，遂并张懋之宁阳而追褫之，真池鱼之殃也。然懋生前宿卫微劳，大逊希忠。
【国公文臣】国公爵虽至贵，然历朝勋号，俱称武臣。惟太祖朝，韩国公李善长生前疏封时得称文臣，至太宗则姚广孝赠荣国，亦被文臣之称。以缁徒得比隆开国元勋亦异。盖国朝止此二人，若通侯则无之，至伯爵之称文臣，不胜纪矣。
【陆炳恤典】陆炳以三公兼三少，殁赠忠诚伯，谥武惠，诚为滥典。但世宗追念卫辉行宫翼卫，且有发仇鸾逆状功，恩恤不免过隆。至穆宗朝，夺爵夺谥法，如是止矣。至高新郑再起，复嗾言路劾其罪状，籍没其家，且谓当斩棺戮尸，而姑宥之。盖高与炳无大仇，特以炳为华亭故相连姻，欲诬其寄赃，而并籍之也。时，新郑于王俊民补荫，唐枢复官事，抗疏力争，谓初年用事之臣，凡先帝所斥者，尽褒显之，几同武王反商，欲以坐华亭之悖。然则陆炳者又非先帝所褒显者乎？何以必戮尸籍没而后快也？专恣诬罔如此，即不遇张江陵、冯保，能无败乎！
○内监
【封朝鲜】朝鲜为守礼之帮，朝廷待之亦与诸夷迥异。然国初册封多用内官，自成化间，内臣郑同、翟安二人并使，而言官纠其非，事得寝。此后多用文臣，亦有内外兼用者。至嘉靖间，则大珰例不遣矣。隆庆元年，始又命中官姚臣同行人欧希稷吊祭朝鲜，封其侄署国事李昖者为王，即今王，为日本所侵，几至亡国者是也，其时华亭当国，不宜有此。至今上屡遣使其国，皆用词臣及使署充之，体统始正矣。
【内府诸司】内宫十二监四司八局，总谓之二十四衙门，俱在禁地，惟浣衣局则在皇城之外为异耳。又有宝钞局今称司，此外则有鞍辔局，内承运库、供用库、司钥库、赃罚库、甲乙丙诸库，内灵台御酒房、弹子房、牲口房、刻漏房、更鼓房、甜食房、汉经厂、道经厂、盔甲厂、王恭厂。又洗白厂，一名绦作，即织造兜罗绒之所，不许外人窥视传出者。而干清宫内，则有汤局、荤局、素局、点心局、干炸局、手盒局、冰膳局、饣膳局、面斤局、冻汤房、司房、管库房，又有御药房、弓箭房、御茶房、猫儿房。俱有大珰主之，所役殆数万人。此外则有鹰房、豹房、百鸟房、御花房、虫蚁房之属，其名目最夥，其役日多，其费日繁，莫可稽核。盖中官相承，窟穴深固，虽以世庙初年，新都相之肃清，今上初年，江陵相之严刻，亦无所措手。国计之匮，此第一漏卮也。
【孔庙内臣降香】太祖废天下神只王公等号，而独存孔子、文宣王尊称及塑像，盖有深意。至世宗用张璁言，改王称师，毁像用主，儒者至今饮恨。惟太祖初制，每月朔望，遣内臣降香，历朝遵行，亦至嘉靖九年始罢之，此璁独见也。
【内廷拳畜】大内自畜虎豹诸奇兽外，又有百鸟房，则海外珍禽，靡所不备，真足洞心骇目。至于御前又最重猫儿，其为上所怜爱及后妃各宫所畜者，加至管事职衔，且其称谓更奇：牝者曰某丫头，牡者曰某小厮；若已骟者，则呼曰某老爹，至进而有名封，直谓之某管事，但随内官数内同领赏赐。此不过左貂辈缘以溪壑，然得无似高齐之郡君仪同耶？又猫性最喜跳幕，宫中圣胤初诞未长成者，间遇其相逢而争，相诱而嗥，往往惊搐成疾，其乳母又不敢明言，多至不育。此皆内臣亲道之者，似亦不妄。又尝见内臣家所畜骟猫，其高大者逾于寻常家犬；而犬又贵小种，其最小者如波斯金线之属，反小于猫数倍，每包裹置袖中，呼之即自出，能如人意，声甚雄，殷殷如豹。
【劾大珰子弟】武宗朝刘瑾败后，次年礼科给事中陈鼎，劾奏河南乡试第七名廖铠，乃镇守太监堂之侄，参随锦衣指挥使鹏之子，本福建人，冒河南籍乡试入彀，乞命礼部削去试录铠名，照例问革，并治有事科场者之罪。上命除铠名，而贷执事试院者。继而巡抚河南都御史邓洋，又奏河南盗起，皆由镇守太监廖堂与其弟鹏，括利害人所致，乞正典刑。诏降鹏二级，为指挥佥事，南京闲住，仍鬻其私宅。鹏大窘，欲求救于朱宁，思宝货无当其意者，乃令后房所宠，出入宁家，宁遂留之，因其兄疏辨并鹏复职，是时逆瑾虽诛，八党正炽，而鼎，一言，遽革权珰从子之籍。又贼宁方冒国姓，自称皇庶子，仅能止廖鹏之锈秩，而邓洋之言，初未尝以为非也。及陈鼎以言事忤旨，内批鼎附瑾估价匿，匿字下当或脱一报字，下之诏狱，固权幸为廖鹏报仇，然以吏部尚书杨一清之救，得释罢归。盖是时公道犹仅有存者，此后渐不然矣。
万历初年，弹治江陵公者尚不乏人，至冯珰则无片言及之。
即其侄都督冯邦宁，及名下用事大珰张大受，亦无人指及之。
迨冯珰将败，最初言者，亦不过借司房徐爵牵及之耳。未几，追论者连篇累牍，谚所云 打死虎 也，可以观世变矣。冯邦宁者，珰保之侄，以恩泽历官左都督，恃保势横于长安，莫敢与抗。偶与江陵之长班名姚旷者遇，诃辱之，旷不逊，因相争斗，为邦宁徒御棰击稍过，归诉于主人，即遣人述其事于冯珰，珰呼邦宁至，杖之四十，褫其冠服，不许朝参。当时江陵曲媚冯，以固权宠，而能折辱其侄乃尔，珰以江陵片言，不难笞犹子以谢过，似亦非他内官所及。
邦宁又遇大司寇刘白川应节不避道，刘叱之下马，今六卿未必有此事矣。
【内官定制】太祖定宦官之制，亦历五次而始有成规，其初吴元年，内史监至有正三品者；洪武四年降为正五品，其长曰令；十七年又降其长为正六品，盖爵秩逊女官之六尚焉；至二十八年始定为十监，以太监为之长，秩正四品，不复更矣。
监曰神宫，曰尚宝，曰尚膳，曰尚衣，曰司设，曰内官，曰司礼，曰御马，曰印绶，曰直殿。又增御用监凡十一，至三十年又增都知监，掌内府各监行移一应关支勘合，其设官品秩，一如各监，今通呼为十二监云，又设六局，曰兵仗，曰内织染，曰针工，曰巾帽，曰司苑，曰酒醋面，而先所设皮作、司牧、颜料三局，废不复见，想并统于他署矣。三十年又增银作、宝钞二局，其库有三，曰司钥，曰内承运，曰内府供用；其司有二，曰钟鼓，曰惜薪。今中官辈例称为二十四衙门。然今又有浣衣等局，与混堂诸司，未审何属也。司礼今为十二监中第一署，其长与首揆对柄机要，佥书秉笔与管文书房，则职同次相。
其僚佐及小内使，俱以内翰自命，若外之词林且常服亦稍异。
其宦官在别署者，见之必叩头称为上司，虽童稚亦以清流自居，晏然不为礼也。内官监视吏部掌升选差遣之事，今虽称清要，而其权俱归司礼矣。御马监虽最后设，然所掌乃御厩兵符等项，与兵部相关。近日内臣用事稍关兵柄者，轧改御马衔以出，如督抚之兼司马中丞，亦僭拟甚矣。内职惟钟鼓司最贱，至不齿于内廷，呼曰东衙门，闻入此司者例不他迁，如外藩王官。然而正德初，刘瑾乃以钟鼓司入司礼者，又传先朝曾召教坊司幼童入侍，因阉之为此司之长，以故其侪鄙为倡优之窟，不屑列班行，未知然否。近又闻内臣辈云：惟都知监为下等衙门，不得他升。今内府所称十二监，与前无异。而六局之外，又以浣衣、银作为八局，而司则钟鼓、惜薪外，又益以宝钞、混堂为四司，是为二十四衙门，与国初制小异，不知何故？
洪武四年，命吏部定内官散官：正四品正中大夫，从四品中侍大夫，正五品中卫大夫，从五品侍直大夫，正六品内侍郎，从六品内直郎，正七品正奉郎，从七品正卫郎，正八品司奉郎，从八品司直郎，是时未有太监也。后以四品授太监，遂为中官极品。盖其名肇于金、元，本朝因之，以至于今。唐制：宦者官阶与廷臣同，最为失体。宋则别置勋阶，神宗尝曰：祖宗为此名，有深意。至徽宗一变其制，遂至建节矣。本朝内臣俱为吏部所领，盖《周礼·冢宰》统阉人之例。至永乐始归其事于内，而史讳之。
【内臣罪谴】内臣得罪，祖宗时俱下法司，近代以来多自内批出。其轻者云：降作奉御私宅闲住。盖犹为六品官也。又降奉御者，或云 发南京新房闲住 ，或云 往凤阳祖陵司香 ，其重者降作小火者，发去南京孝陵司香，则无官矣。又重者，则云 降充净军， 发去南京孝陵卫种菜。 其更甚者，至云 夹四夹 ， 拶四拶 ， 打一百，发南海子常川打更 ，则示意杀之，十无一存者矣。闻之中官辈云：种菜者至南京，其守备大珰坐堂皇，喝云 取职事来 ，则净军肩一粪桶并杓趋过前而去，虽司礼首珰得罪亦然，又昼夜居菜圃，非赦不越寸步。
【禁自宫】永乐二十九年，仁宗初即位，长沙府民，有自宫求为内侍者。上曰：游惰不孝之人，忍自绝于父母，岂可在左右？发为卒戍边。未几，兴州左屯卫军余徐翊奏有子自宫，今为内竖，乞除军籍。上曰：为父教子，为子养亲。尔有子不教，自伤其体，背亲恩，绝人道，皆原于尔，出其子使代军役。又谕刑部尚书金纯等曰：今后有自宫者死不贷，若加宫刑者，朕亦恶之。宫刑下死刑一等，须严禁止。因顾学士杨士奇等曰：此事须以诏书行之。其禁止自宫，并宫刑如此。然洪熙元年，宣宗登极，赦书内又云：在京工人犯罪被刑，剜刺已成残疾者，即与开除差役。是年行在工部奏旧经阉刺银匠周阿佛等七十六人，自陈老疾乞免役。上曰：刑余之人，其称老疾必不妄，令免役闲住。则肉刑在太宗朝未除也。至本年有军民任本等数人，自宫求用。上曰：皇考时，有自宫者皆发戍交趾，此人尚敢尔耶？即循例发遣。以上两朝两年事也。未几，宣宗又下太仆卿戴希文子怀恩，及前翰林庶吉士成敬于蚕室，岂仅禁自宫，而腐刑仍用耶？宣德以后始废论腐，英宗禁自宫尤严，犯者俱戍极边。正统十三年，江西鄱阳民樊侃、陕西盩厘民李回汉自宫，诡云病疳，及坠马损伤求用。上以故违禁令，俱发辽东铁岭充军，仍著为令。景泰三年七月，景帝谕礼部尚书胡濙：闻民间自宫者甚多，可榜谕敢犯者及投王府势宦之家，俱如旧例处以不孝。然天顺二年七月，命宫监徒四十四名，女口八十人，送浣衣局又何也？此后不复用宫刑，而禁自宫加厉。弘治六年五月，军人马英妻罗氏，自宫其幼男马五，事觉，罗氏坐下手之人当斩律，刑部郎王嘉庆等三人改议杖罪，上怒，谪嘉庆于外，罗氏坐死如律。以孝宗仁恕，而痛嫉此事乃尔。正德二年九月申严自宫之禁，但有潜留京师者论死。时宦官宠盛，愚民尽阉其子孙以图富贵，有一村至数百人者，虽禁之莫能止。
是月即审录重囚，有自宫坐罪者十二人，拟以可矜，上谓年幼，姑系之勿释。至八年三月，又严自宫论斩之法，武宗最任内臣，亦力禁如此。嘉、隆而后，自宫者愈禁愈多，其入内与宫婢配偶不必言，乃出外恣游狭邪，即妓女亦愿与结好，倡家所云 守死哭嫁走 者，靡不有之。昔南宋大珰陈源，得宫人菊部头为妇，为高宗再宣入禁中，源结恨而死，岂此曹之前茅欤？古人以宫者守内，今虽宫不足以止淫矣。余谓都下椓人之闹坊曲，江南髡牝之溷闺房，违男女之性，变交接之具，真宇宙间两大妖孽。若其中每伏勾引奇祸，则髡牝之毒尤烈矣。自宫之禁，惟今上壬辰年处滇事用律文，先是黔国公沐昌祚以纵下人贪虐，为抚按所参，内有私阉男子李时李名，上命立斩之。按杨用修云，黔公府旧有内使二十人名到坐。
【中官荫胄子】内臣恩泽荫弟侄为锦衣者，累朝俱有之，惟任子则罕见。弘治十五年，太监庄旺死，其名下尚膳太监王安等，为旺侄比例乞恩，送监读书，给事倪仪劾安故违成宪，妄请宜罪。礼部亦谓昔无此例，近太监孙振侄汉得请，故安等引以为例，并汉遣回，上从其言，自是中官无复敢以胄子请者矣。
天顺三年左顺门正忽思忽奏：臣海西女直人，自洪武入内廷，有侄佟预，在京生长，粗知章句，故乡万里，无家可归，欲图报效，无由进身，乞入国子监读书。上从之。盖又不始于孙振矣。是时曹吉祥之侄钦，方封昭武伯用事，又何有于一胄子也！
【考察内官】弘治十七年，以西方灾异日闻，吏科给事许天锡上言，乞定京官考察之制，谓十年大疏宜以六年为率；又言辅导之臣，不能引咎避位，今纵不能如古策免三公，欲将文武大臣暂革公、少之衔，待天意既回还职；又内府二十四监局，掌印佥书太多，乞敕司礼监会同内阁，将各内官内使考察，严加裁革，南京监局亦行一体考察。上曰：此奏深切时弊，其详议以闻。既而吏部覆奏：京察六年一举，永为定制。其大臣兼宫少衔者，惟英公张懋、大学士刘健等凡六人，其革留惟上命。
上是其议，惟宫、少衔免革。而考察中官一事，吏部不覆奏，内阁不主张，即言官亦不再请，遂使给事谠言，付之逝波。时秉铨者马端肃，当国者刘文靖，且值孝宗圣主，而捍格如此，岂路马不当齿耶？何况因循至今日，敢复纠及阉尹耶？令人浩叹。
许天锡在省垣建白最多，俱中肯綮，至正德二年为工科都给事中，为刘瑾所憎，欲罗织之，于六月初一日自经死，盖畏横祸凌辱，甘心沟渎也。天锡，福建闽县人，弘治癸丑进士。
【镇滇二内臣】太监钱能，女直人，兄弟四人俱有宠于成化间，曰喜、曰福者，俱用事先死，能号三钱，出镇云南，其怙宠骄蹇，贪淫侈虐，尤为古所未有。其时有二事最可资笑：云南有富翁病癞，其子颇孝，能召其子曰：汝父癞传于军士不便，且又老矣，今将沉于滇池。其子大恐，出厚赀乃免。又王姓者，业卖槟榔致富，人呼为槟榔王家，则执其人曰：汝庶民也，敢惑众僭号二字王，复尽出所有方免。后继之者虽贪求无厌，闻斯事未尝不失笑也。能后守备南京，弘治末老死京师，正德初赐葬最胜寺，人疑无天道。其幼畜钱宁于滇，晚俾专锁钥。能病，宁利其所有，遂进毒于能而死。宁初名福宁儿者是也，本李巡检之家生子，然则能之恶，亦不为漏网。钱宁后被武宗异眷，至赐国姓，其授刺公卿，直书皇庶子朱宁，后以交通宁庶人，为同类江彬所发，夺爵下狱。至世宗登极，宁坐寸磔。其子永安，官后府右都督，时方八岁，亦坐斩，报应之说似亦不诬。至弘治中，内官吉庆出守金齿路，选京师恶少从行，括民财不遗锱铢，势若掳掠，所收货皆宝石，择最珍者椟以自随，籍扃一室，昼夜守之，群傔垂涎不能得，日谋所以死庆者。
会庆病渴，各傔禁水弗与，医来私赂之，进金石药，庆燥极，呼亲信出椟中宝易水活命，得宝者复驰去不顾，庆突地而号，发焦肤裂死。从者各载货逃去，尸蛆逾月，官司方为瘗之。成化中无足论，若孝宗朝号极治，而中官之横至此，即滇南一方，而普天可知矣。究皆为舆佁所毒，多藏之能杀身至此哉！世庙初政，毅然尽革之，真千古卓见。今上二十六年，又遣中使杨荣入滇，开采诸矿，因而搜取宝石，诈扰诸夷，土司俱蠢蠢谋乱，若不撤回，西南忧未艾也。若天津之马堂，福建之高寀，辽东之高淮，徐州之陈增，湖广之陈奉，广东之李凤、李敬，通湾之张烨，湖口之李道，仪真之暨禄，两淮之鲁保，山西之孙朝，陕西之梁永，江西之潘相，宣大之王虎，河南之胡滨，几遍天下，其播毒皆杨伯仲也。
【请内官体访考察】正统五年，南京御史魏淡，为堂官右副都御史朱与言，论其老疾致仕，乃疏言南京诸司，富者朋此为私，贫者孤立无助，若凭风宪考察，少合公论。守备太监刘宁，忠直公平，乞令体察。上不许，并其疏不行。景泰二年，镇守福建刑部尚书薛希琏，奏请会同右监丞戴细保，考察文武方面官员。吏科纠之云：考察之任，向不以属内臣，希琏乃借以媚权，殊失大体，有负重任，乞正其罪。上诏考察，仍如旧例，宥希琏不问。正统初年，王振已盗权，魏淡以此逢迎求复官，而其计不得行。景帝待中官最严，希琏献媚，至欲以黜陟大权归宦寺，其罪正合结交近侍，紊乱朝政之律。乃帝终不怒，自福建任满，又改镇山东。英宗复辟，又召入为南京刑部尚书而卒于位，皆不可解之事也。
【老儿当】武宗初年，选内臣俊美者以充宠幸，名曰老儿当，犹云等辈也。时皆用年少者，而曰老儿，盖反言之。其后又有金刚老儿当，其人皆用事大珰，如张忠辈皆在其中，则见之弹章者，此则不得其解矣。
正德末年，京城内建造镇国府，及老儿院等大工，盖又与至尊并列，俱嘉靖初年拆毁。
【阉幼童】英宗朝最严自宫之禁，而臣下不奉行者，则时时有之。如正统十四年。麓川之役，靖远伯王骥、都督宫聚，奏征思机发，擅用阉割之刑，以进御为名，实留自用，为四川卫训导詹英所奏，上以骥有功姑宥之。至天顺四年，镇守湖广贵州太监院让，阉割东苗俘获童稚一千五百六十五人，既奏闻，病死者三百二十九人，复买之以足数，仍阉之。事闻，上降旨切责让，并责巡抚都御史白圭，以不能救正而已。此两事犹曰用兵诛叛，翦其逆种也。至如正统间，福建总兵宁阳侯陈懋，进净身幼男百八人，收之；又如正统四年，云南三司拣选黔公沐斌家阉者福住等十六人，年幼堪用，上命送司礼监；又景泰间，镇守福建右监监丞戴细保，送净身小口陈石孙等五十九人，帝命送司礼监，此又无罪而刑矣。岂闽中为唐、宋中官窟宅，至今尚然，即古所称私白者耶？又如景泰五年七月，永兴王志濮擅收阉者十四人，诏宥其罪，收入司礼监，则又勋臣藩府违禁阉割，不究其罪，且收其人，是主上先置三尺于高阁矣。欲厘敝习，不亦难乎？
【内臣辱朝士】成化二十一年，尚宝司丞许浣，遇太监邓才濩于途不避，令人以杖棰之，碎其牙牌，事闻下浣及才于锦衣狱，既而才浣送司礼监治之，浣杖三十复职。弘治二年掌尚宝司□政□溥为尚宝监奉御姜荣所殴，破鼻流血。事闻，上怒，杖荣三十，降小火者，以溥忍辱不言，有玷朝列亦冠带闲住，则内官为得计矣。后至隆庆二年，亦有内官许义诈人财事发，巡城御史李学道不待奏请，竟笞之，群阉忿恨，次日聚殴学道于左顺门。上大怒，杖之百，戍为首者于烟瘴，其馀俱发孝陵充净军。又万历三十年，礼部侍郎敖文桢过宣武门，遇三醉阉乘马突过，无端肆詈，且行凶肆殴，碎其扇轿，敖避门官郭成家，比锦衣官校至救解，亦被殴，或云郑妃宫内侍也。明日疏控于朝，今上亦大怒，痛治此宦，斥为净军。此二事为得体云。
然迩年矿税诸珰，凌轹督抚大臣，属视藩臬监司，参提郡邑长吏，缙绅惨祸，又不可胜纪矣！
【内官被劾重谴】嘉靖二十六年，南京守备司礼少监邱得，请复守备厅诸役，科道官雷贺等劾之，谓得为江彬余党，向充孝陵净军，又夤缘起用，已为幸矣。今明旨清役，而得故违冒请，宜正其罪。上即命革去新增军丁，邱得仍充净军。从来参及大珰，未有立断快意如此者，肃皇真圣之英者也。
又内臣侯章之母，杀使女而支解藏之，事发拟绞，世宗命立斩之。又己亥岁，世宗自幸承天还，献后梓宫南发。御史刘士逵劾内官监丞阎绶、锦衣指挥赵俊，奉命整理梓宫，乃绶狠戾，俊贪秽，乞赐裁断。上曰：赵俊屡差，未闻若是。必是同阎绶习染为非，俊令改过任事，绶著捕系解京治之。其裁抑中官如此。
【内臣赐私印】先朝多赐大臣印记，自蹇、夏诸公始，后渐及大珰。世宗朝，凡文武贵幸者俱有赐，独不闻及大臣。今上初赐冯保，曰 光明正大 ，曰 汝作舟楫 ，曰 尔惟盐梅 ，则直以宰相待之，非复先朝所刻 金貂贵客 之比矣。
又有曰 鱼水相逢日，风云会合时 ，盖又封联也。冯印俱牙刻，未几籍没，不知诸印亦入天府否？冯保之初得罪也，止降奉御南京孝陵司香。其后数年，名下官某上疏，乞上恩召保还京，始谪保为净军，发孝陵种菜。冯别号双林。
【纪述内臣】古来史册，自范蔚宗始纪宦者传，后代述史者因之，然未有特作一书者，惟唐末致仕枢密使严遵美，有《南北司治乱志》。遵美于阉宦中号贤者，是时呼朝士为南司，而宦者为北司，以典兵在禁城之北。所谓左右神策两中尉居之，盖犹以枢密及两中尉与宰相对称，不专属中官也。邱文庄在先朝曾上《大学衍义补》一书，孝宗嘉纳，累朝俱置之讲幄。然当时讥其中独无内官一款，实迎合中涓，遂蒙圣眷，或论者苛责之过。近日今上二十年，四川佥事张世则上所撰《貂珰史鉴》，则专指中贵人，盖采掇载籍，而有评有考有论，又为赞为箴为诗，其中备列善恶，上下其章于礼部，时部覆极称许之，谓内书堂宜进世则所进，与《忠鉴录》同立课程，使其口诵心维，可以迁善改过。上命留览，但不闻发付史局，人间亦无刻本，恐遂湮没不传，可惜可叹！
【王振】正统已巳之难，全由王振，英宗锢南内者七年，亦良苦矣。复辟之冬十月，即用太监刘恒等言，命招魂以葬振，次年又下广西参政罗绮于法司禁锢之。绮，磁州人，为仇家告，其本州同知龙约自京还，传言当今又宠宦官，镂香木为王振形葬之，绮闻而笑，遂有是命，约与绮俱以妖言论斩。
又一年，智化寺住持僧然胜，又奏故太监王振有功社稷，已赐祠名旌忠，立碑于祠前，再乞赠谥为万世劝，上命礼部议之。
至天顺六年，然胜又奏智化寺成于太监王振，旧有赐经及敕谕，正统十四年散失无存，乞仍颁赐，以慰振于冥漠。上又从之。盖振之罪，上通于天，而英宗之宠眷生死不替，正如唐德宗奉天围困解后，尚思卢杞欲召用之也。王振像尚存智化寺中，至今香火不绝，异哉！天顺七年，河南裕州民告其知州秦永昌贪暴，上命锦衣官校核之，逮至京师鞫，籍没其家，斩永昌于市。时五月初旬，非行刑时也，且以部民讦州官至论殊死，此古来奇事。时曹、石虽诛，而告密之风转炽。始掌锦衣者为逯杲，以酷暴激曹钦，及杲见杀，门达继之，酷加甚焉，故终天顺一朝，刑戮乃尔。
【陪臣飞鱼服】正德初年横赐，如武弁自参游以下，俱得飞鱼服，此出刘瑾右武，已为滥恩。至湖广荆州知府王绶者，贪暴一方，遇朝觐时，都察院署其考曰：两司畏其胁制，而考语欺天；百姓苦其诛求，而怨声动地。时以为实录，然为刘瑾所厚，终不敢去也。绶自陈有捕盗功乞恩，上命赐以飞鱼服，日衣以坐堂，愈肆其虐。以郡守得此，真异事矣！其时有日本国使臣宋素卿者入贡，赂瑾黄金千金，亦得飞鱼，则本朝外夷陪臣未有赐者，尤奇之奇者也！素卿名朱缟，本浙之鄞人，至嘉靖间，遂启倭贼入犯之祸。
