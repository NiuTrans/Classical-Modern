孙男国藩跪禀
祖父母大人万福金安，八月廿七，接到七月十五廿五两次所发之信，内祖父母各一信，父亲母亲叔父各一信，诸弟亦皆有信，欣悉一切，慰幸之至！叔父之病，得此次信，始可放心。
八月廿八日，陈岱云之弟送灵回南，坐粮船，孙以率五妹丈，与之同伴南归，船钱饭钱，陈宅皆不受，孙遂至城外，率五挥泪而别，甚为可怜！率五来意，本欲考供事，掣得一官以养家，孙以供事必须十余年，乃可得一典史，宦海风波，安危莫卜，卑官小吏，尤多危机，每见佐杂未秩，下场鲜有好者，孙在外已久，阅历已多，故再三苦言劝率五居乡，勤俭守旧，不必出外做官，劝之既久，率五亦以为然，其打发行李诸物，孙一一办妥，另开单呈览。
孙送率五归家，即于是日刻生女，母女俱平安。前正月间，孙寄银回南，有馈赠亲族之意，理宜由堂上定数目，方合内则不敢私与之道，孙此时糊涂，擅开一单，轻重之际，多不妥当，幸堂上各大人斟酌增减，主为得宜，但岳家太多，他处相形见拙，孙稍有不安耳，率五大约在春初可以到家，渠不告而出心怀惭；到家后望大人不加责，并戒家中及近处无相讥讪为幸！孙谨禀。（道光二十四年八日廿九日）
