孙男国藩跪禀
祖父大人万福金安，六月初五日，接家信一封，系四弟初十日在省城发，得悉一切，不胜欣慰！孙国藩日内身体平安，国荃于什日微受暑热，服药一帖，次日即愈。初三日复患腹泻，服药二帖，即愈，曾孙甲三于廿三日腹泻不止，比请郑小珊诊治，次日添请吴竹如，皆云系脾虚而并受暑气，三日内服药六贴，亦无大效，廿六日添请本京王医，专服凉药渐次平复。初一二两日未吃药，刻下病已好，惟脾元尚亏，体尚未复。孙等自知细心调现，观其行走如常，饮食如常，不吃药即可复体，堂上不必挂念。长孙妇身体亦好，婢仆如旧。
同乡梅霖生病，于五月中旬，日日加重，十八日上床，廿五日子时仙逝。胡云阁先生亦同日同时同刻仙逝。梅霖生身后一切事宜，系陈岱云黎樾乔与孙三人料理。戊戌同年，赙仪共五百两，吴甄甫夫子（戊戌总裁）进京，赙赠百两，将来一概，共可张罗千余金。计京中用费，及灵枢回南途费，不过用四百金，其余尚可周恤遗孤。
自五月下旬以至六月初，诸事殷繁，孙荃亦未得读书。六月前寄文来京，尚有三篇，孙未暇改。广东事已成功，由军功升官及戴花蓝翎者，共二百余人，将上谕抄回前半节，其后半载升官人名，未及全抄，昨接家信，始知楚善八叔竹山湾田，已于去冬归祖父大人承买，八叔之家稍安，而我家更窘迫，不知祖父如何周停？去冬今年，如何设法？望于家信内详示。孙等在京，别无生计，大约冬初即须借账，不能务仰事之资寄回，不胜愧悚！余容续禀，即禀祖父母大人万福金安。孙跪禀。（道光二十一年六月初七日）
