沅甫九弟左右：
十一日安五来营，寄一家信，谅已收到，治军总须脚踏实地，克勤小物，乃可日起而有功，凡与人晋接周旋，若无真意则不足以感人，然徒有真意，而无文饰以将之，则真意亦无所托之以出，礼所称 无文不行 也，作生平不讲文饰，到处行不动，近来大悟前非，弟在外办事，宜随时斟酌也。
闻我水师粮台，银两尚有赢余，弟营此时不闹银用，不必往解，若绅民中实在流离困苦者，亦可随便周济，兄往日在营，艰苦异常，当初不能放手作一事，至今追憾，若弟有宜周济之处，水师粮台，尚可解银二千两前往，应酬亦须放手办，在绅士百姓身上，尤宜放手也。（咸丰八年正月十四日）
