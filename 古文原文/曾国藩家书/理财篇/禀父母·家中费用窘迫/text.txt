男国藩跪禀
父亲大人万福金安。男与九弟身体清洁，家妇亦平安，孙男甲三体好，每日吃粥两顿，不吃零星饮食，去冬已能讲话，孙女亦体好，乳食最多，合寓顺适。今年新正，景象阳和，较去年正月，甚为燠暖。
兹因俞岱青先生南回，付鹿脯一方，以为堂上大人甘旨之需，鹿肉恐难寄远，故薰腊附回，此间现有煎腊肉猪舌猪心腊鱼之类，与家中无异，如有便附物来京，望附茶叶大布而已。茶叶须托朱尧阶清明时在水丰买，则其价亦廉，茶叶亦好，家中之布，附至此问，为用甚大，但家中费用窘迫，无钱办此耳。
同县李碧峰，若不堪言，男代为张罗，已觅得馆，每月学俸银三两。在男处将住三月，所费无几，而彼则感激难名，馆地现尚未定，大约可成。在京一切自知谨慎，即请父母亲大人万福金安，（道光二十二年正月初七日）
