男国藩跪禀
父母亲大人万福金安，男在四川，于十一月廿日返京，彼时无折弁回南，至十二月十六日始发家信，十二月除夕又发一信，交曾受恬处，受恬名兴仁，善化丙子举人，任江西分宜县知县，上年进京引见，正月初四日出都，迂道由长沙回江西；男与心斋各借银一百两，与渠作途费，男又托渠带银三百两，系蓝布密缝三包，鹿胶二斤半，阿胶二斤，共一包，高丽参半斤一包，荆七银四十两一包，又信一封，交陈宅，托其代为收下，面交六弟九弟，大约二月下旬可到剩受恬所借之银百两，若在省能还更好，若不能还，亦不能急索；俟渠到江西必还，只订定妥交陈宅，毋寄不可靠之人耳，若六月尚未到，则写信寄京，男作信至江西催取也。
廿二夜，男接家信，得悉一切，欣喜之至！祖父大人七旬晋一大庆，不知家中开筵否？男在京仅一席，以去年庆寿故也，祖母大人小恙旋愈，甚喜！以后断不可上楼，不可理家事，叔父大人之病，不知究竟如何？下次求详书示知，男前次信回，言付银千两至家，以六百为家中完债及零用之费，以四百为馈赠戚族之用，昨由受恬处寄归四百，即分送戚族可也，其余六百，朱啸山处兑钱百三十千，即除去一百两，四月间再付五百回家，与同乡公车带回，不同县者亦可男自有斟酌也。
男自四川归后，身体发胖，精神甚好，夜间不出门，虽未畜车，而每出必以车，无一处徒步；保养之法，大人尽可放心，男妇及孙男女皆平安，本家心斋，男待他甚好，渠亦凡事必问，男所作诗赋，男知无不言。冯树堂于正月十六来男寓住，目前渠自用功，男尽心与之讲究一切，会试后，即命孙儿上学，每月修金四两。郭筠仙进京，亦在男处住，现在尚未到，四川门生，已到四人，二月间即考国子监学正。
今年正月初三，下诏举行恩科，明年皇太后万寿，定有覃恩，可请诰封，川国所最为切望者也，去年因科场舞弊，皇上命部议定，以后新举人到京，皆于二月十五复试；倘有理文荒谬者，分别革职停科等罚，甚可惧也！在京一切，男自知慎，余容续陈，谨禀。（道光二十四年正月正月廿五日）
