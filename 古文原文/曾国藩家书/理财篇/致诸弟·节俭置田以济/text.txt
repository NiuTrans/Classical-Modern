澄候温甫子植季洪四位老弟足下：
七月十三日，接到澄弟六月初七所发家信，具悉一切，吾于六月，共发四次信，不知俱收到否？今年陆费中丞丁忧，闰四月无折差到，故自四月十六日发信后，直至五月中旬始再发信，宜家中悬望也，祖父大人之病，日见增加，远人闻之，实深忧惧！前六月念日所付之鹿茸片，不知何日可到，亦未知可有微功否？
予之癣病，多年沉痛，赖邹墨林举黄芪附片方，竟得痊愈，内人六月之病，亦极沉重，幸墨林诊治，遂得化险为夷，变危为安。同乡找墨林看病者甚多，皆随手立效，墨林之弟岳屏兄，今年曾到京寓圆通观，其医道甚好，现已归家，予此次以书附墨林家书内，求岳屏至我家诊治祖父大人，或者挽回万一，亦未可知，岳屏人最诚实，而又精明，即周旋不到，必不见怪，家中只须打发轿夫大钱二千，不必别有赠送，渠若不来，家中亦不必去请他。
乡间之谷，贵至三千五百，此亘古未有者，小民何以聊生？吾自入官以来，即思为曾氏置一义田，以赡救孟学公以下贫民，为本境置义田，以赡救念四都贫民，不料世道日苦，予之处境未裕，无论为京为官者，自治不暇，即使外放，或为学政，或为督抚；而如今年三江两湖之大水灾，几于鸿嗷半天下，为大官者，更何忍于廉俸之外，多取半文乎？是义田之耗，恐终不能偿，然予之定计，苟仕宦所人，每年除供奉堂上甘旨外，或稍有赢余，吾断不肯买一亩田，积一文钱，必皆留为义田之用，此我之定计，望诸弟体谅之。
今年我在京用度较大，借帐不少，八月当希六及陈体元捐从九品，九月榜后可付照回，十月可到家，十一月可向渠两家索银，在约共须三百金，我付此项回家，此外不另附银也，率五在永丰，有人争请，予闻之甚喜！特书手信与渠，亦望其忠信成立。
纪鸿已能行走，体甚壮实，同乡各家如常，同年毛寄云于六月念作日丁内艰，陈伟堂相国于七月初二仙逝，病系中痰，不过片刻即殁，河南浙江湖北皆展于九月举行乡试，闻江南水灾尤甚，恐须再展至十月，各省大灾，皇上焦劳，臣子更宜忧惕；故一切外差，皆绝不萌妄想，家中亦不必悬盼，书不详尽，国藩手草。（道光二十九年七月十五日）
