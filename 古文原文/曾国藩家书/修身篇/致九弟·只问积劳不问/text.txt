沅弟左右：
接初五夜地道轰陷贼城十余丈，被该逆抢堵，我军伤亡三百余人，此尽意中之事。城内多百战之寇，阅历极多，岂有不能抢堵缺口之理？苏州先复，金陵自遥遥无期，弟切不必焦急。
古来大战争，大事业，人谋仅占十分之三，天意恒居十分之七。往往积劳之人，非即成名之人，成名之人，非即享福之人。此次军务，如克复武汉九江安庆，积劳者即是成名之人，在天意已自然十分公道，然而不可恃也。吾兄弟但在积劳二字上着力，成名二字，则不必问及，享福二字，则更不必问矣。
厚庵坚请回籍养亲侍疾，只得允准，已于今日代奏，苗逆于二十六夜擒斩，其党悉行投诚，凡寿州正阳颖上下蔡等城，一律收复，长淮指日肃清，真堪庆幸！弟近日身体健否？吾所嘱者二端：一曰天怀淡定，莫求速效。二曰谨防援贼，城贼内外猛扑、稳慎御之。（同治二年十一月十二日）
