沅、季弟左右：
久不接来信，不知季病全愈否？各营平安否？东征局专解沅饷五万，上海许解四万，至今尚未到皖。阅新闻纸，其中一条言：何根云六月初七正法，读之悚惧惆帐。余去岁腊尾，买鹿茸一架，银百九十两，嫌其太贵。
今年身体较好，未服补药，亦示吃丸药。兹将此茸送至金陵，沅弟配置后，与季弟分食之。中秋凉后，或可渐服。但偶有伤风微恙，则不宜服。
余阅历已久，觉有病时，断不可吃药，无病时，可偶服补剂调理，亦不可多。
吴彤云大病二十日，竟以不药而愈。邓寅皆终身多病，未尝服药一次。季弟病时好服药，且好易方，沅弟服补剂，失之太多。故余切戒之，望弟牢记之。弟营起极早，饭后始天明，甚为喜慰！吾辈仰法家训，惟早起务农疏医远巫四者，尤为切要！（同治元年七月廿五日）
