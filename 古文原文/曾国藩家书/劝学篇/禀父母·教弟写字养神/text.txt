男国藩跪禀
父母亲大人万福金安。三月初，奉大人正月十二日手谕，具悉一切。又知附有布疋腊肉等，在黄弗卿处，第不知黄氏兄弟，何日进京？又不知家中系专人送至省城，抑托人顺带也？
男在京身体如常，男妇亦清吉。九弟体已复元，前二月问，因其初愈，每日只令写字养神。三月以来，仍理旧业，依去年功课。未服补剂，男分九药六两与他吃，因年少不敢峻补。孙男女皆好，拟于三月间点牛痘。此间牛痘局，系广东京官请名医设局积德，不索一钱，万无一失。
男近来每日习字，不多看书。同年邀为试帖诗课，十日内作诗五首，用白折写好公评，以为明年考差之具。又吴子序同年，有两弟在男处附课看文。又金台书院每月月课，男亦代人作文，因久荒制艺，不得不略为温习。
此刻光景已窘，幸每月可收公项房钱十五千外，些微挪借，即可过度，京城银钱，此外间究为活动。家中去年澈底澄清，余债无多，此真可喜！
蕙妹仅存钱四百千，以二百在新窑食租，不知住何人屋？负薪汲水，又靠何人？率五又文弱，何能习劳，后有家信，望将惠妹家事，琐细详书，余容后呈，男谨禀。（道光二十二年三月十一日）
