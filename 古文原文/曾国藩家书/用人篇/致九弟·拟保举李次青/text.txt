沅甫九弟左右：
八月初一日，罗逢元专丁归，接得廿四日信，知弟病渐痊愈复元。自长沙开船后，四十一日不接弟手书，至是始一快慰。而弟信中所云： 先一日曾专人送信来兄处者。 则至今尚未到，不知何以耽搁若是？余廿五日自江西开船，廿六日至瑞洪。廿八日就谢弁之便，寄信与弟。八月初二日至安仁，初四日至贵溪，王人瑞张凯章及萧浚川之弟萧启源，均在此相候。初六七可至湖口，沈幼丹李次青良觌不远矣。
闽省浦城之贼，于七月上旬中旬，出犯江西，围庆丰玉山两城。次青以一军分守两县，各力战五六日夜，逆贼大创，解围以去。现在广信地方，次青勋名大著，民望亦孚。浙抚晏公，于全浙肃清案内，保举次青以道员记名，遇有江西道员缺出，请旨简放。将来玉山守城内，余亦当优保之，苦尽回甘，次青今日得蔗境矣。
玉山之贼，窜至复兴婺源一带，将归并于皖南芜湖，余至湖口，拟留萧军守湖口，而自率张王朱吴国佐进剿围之。崇安贼势日乱，尚或易于得手。（咸丰八年八月初四日）
