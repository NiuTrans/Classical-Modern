澄侯温甫子植季洪四位老弟左右：
刘朝直来营，得植弟手书，具悉一切。内湖水师自六月十五日开仗后，至今平安。本拟令李次青带平江勇，流邵阳湖之东，与水师会攻湖口。亲自六月底至今十日，大风不克东渡。初四日风力稍息，平江勇登部舟，甫经解缆，狂飙大作，旋即折回。并勇衣被帐棚，寸缕皆湿，天意茫茫，正未可知，不知湖口之贼，运数不宜灭乎？抑此勇渡湖，宜致败挫，故特阻其行，以全此军乎？现拟俟月半后，请塔军渡湖会剿。
罗山进攻义宁，闻初四日可止界上，初五六日当可开仗。湖南三面用兵，骆中丞请罗山带兵回湘，业经入奏。如义宁能攻破，恐罗山须回湖南，保全桑梓，则此间又少一劲旅矣。内湖水师，船炮俱精，特少得力营官，现调彭雪琴来江，当有起色。
盐务充饷，是一大好事，惟浙中官商，多思专利。邵位西来江，会议已有头绪，不知渠回浙后，彼中作事人能允行否？舍此一筹，则饷源已竭，实有坐困之势。东安土匪，不知近日如何？若不犯邵阳界，则吾邑尚可不至震惊。带军之事，千难万难，澄弟带勇至衡阳，温弟带勇至新桥，幸托平安，嗣后总以不带勇为妙。
吾阅历二年，知此中怨这事，造孽之端，不一而足，恨不得一诸弟在，当一一缕述之也。
诸弟在家，侍奉父亲，和睦族党，尽其力之所能力。至于练团勇却不宜，澄弟在外已久，谅知吾言之具有苦衷也。宽二弟去年下世，末寄奠分，至今歉然于心。兹付回银廿两，为宽二弟奠金，望送交任尊叔夫妇手收。
植弟前信言身体不健，吾谓读书不求强记，此亦养身之道。凡求强记之者，尚有好名心横亘于方寸，故愈不能记。若全无名心，记亦可，不记亦可，此心宽然无累，反觉安舒，或反能记一二处，亦未可知。此余阅历语也。植弟试一体验行之，余不一一，即问近好。（咸丰五年七月初八日）
