字谕纪泽儿，
胡二等来，接尔安禀；字画尚未长进，尔今年十八岁，齿已渐长，而学业未其益，陈岱云姻伯之子，号吉生者，今年入学，学院批其诗冠通场，渠系戊戌二月所生，比尔仅长一岁，以其无父无母，家渐清贫，遂尔勤苦好学，少年成名，尔幸托祖父余荫，衣食丰适，宽然无虑，遂尔酣豢佚乐，不复以读书立身为事。古人云： 劳则善心生，佚则淫心生。 孟子曰： 生于忧患，死于安乐。 吾忧尔之过于佚也。
新妇初来，宜教之入厨作羹，勤于纺织，不因其为富贵子女，不事操作，大二三诸女已能做大鞋否？三姑一嫂，每年做鞋一双寄余，各表孝敬之忧，各争针业之工，所织之布，做成衣袜寄来，余亦得察闺门以内之勤惰也。
余在军中，不废学问，读书写字，未甚间断，惜年老眼蒙无甚长进，尔今未弱冠，一刻千金，切不可浪掷光阴，四年所买衡阳之田，可觅人售出，以银寄营，为归还李家款。父母存，不有私财，士庶人且然，况余身为卿大夫乎？
余癣疾复发，不似去秋之甚，李次青十六日在抚州败挫，已详寄沅甫函中，现在崇仁，加意整顿，三十日获一胜仗；口粮缺乏，时有决裂之虞，深为焦灼，尔每次安禀，详陈一切，不可草率；祖父大人起居，阖家之琐事，学堂之功课，均须详载，切切此谕！（咸丰六年十月初二日）
