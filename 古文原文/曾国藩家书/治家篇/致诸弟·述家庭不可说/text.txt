澄侯沅甫季洪老弟左右：
十五日接澄沅冬月念九三十两函。得悉叔父、人于二十六日患病，有似中风之象，吾家自道光元年，即处顺境，历三十余年均极平安。自咸丰年来，每遇得意之时，即有失意之事，相随而至。壬子科，余典试江西，请假归省，即闻先大夫人之讣。甲寅冬，余克武汉田家镇；声名多盛。腊月念五甫奉黄马褂之赐，是夜即大败，衣服文卷，荡然无存。六年之冬七年之春，兄弟三人，督师于外，瑞州合围之时，气象甚好，旋即遭先大夫二丧。今年九弟克复吉安，誉望极隆，十月初七，接到知府道衔谕旨，初十即有温弟三可之变。此四事，皆吉凶同域，忧喜并时、殊不可解。
现在家中尚未妄动，妥慎之至。余之意，则不免皇皇，所寄各处之信，皆言温弟业经殉节矣。究欠妥慎，幸尚未入奏，将来拟俟湖北奏报后，再行具疏也。家中亦俟报到日，乃有举动，诸弟老成之见，贤于我矣。
叔父大人之病，不知近状如何？兹专法六归送鹿茸一架，即沅弟前次送我者，此物补精血，远胜他药，或者有济。
迪公筱石之尸，业经收觅，而六弟无之，尚有一线生理，若其同尽，则六弟遗骸，必去迪不远也。
沅弟信言： 家庭不可说利害话， 此言精当之至，足抵万金。余生平在家在外行事，尚不十分悻谬惟说些利害话，至今愧悔无极！（咸丰八年十二月六日）
