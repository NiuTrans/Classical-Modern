澄弟左右：
五月四日接弟缄，书蔬鱼猪，早扫考宝，横写八字，下用小字注出，此法最好，余必遵办，其次序则改为考宝早扫；书蔬鱼猪。
目下因拔营南渡，诸务丝集。苏州之贼已破，嘉兴淳安之贼，已至绩溪，杭州，徽州，十分危急；江西亦可危之至。余赴江南，先驻徽郡之祁门，内顾江西之饶州，催张凯章速来饶州会合。又札王梅春募三千人扎抚州，保江西即所以保湖南也。又札王人树仍来办营务处，不知七月问可赶到否宁若此次能保全江西两湖，则将来仍可以克复，安危大局，所争只有六七八九数月，泽儿不知已起行来营否？弟为余照料家事，总以俭字为主，情意宜厚，用度宜俭，此居家乡之要诀也。（咸丰十年五月十四日）
