澄侯季洪沅甫老弟左右：
十六日接澄弟初二日信，十八日接澄弟初五日信，敬悉一切。三河败挫之信，初五日固家中尚无确耗，且县城之内，毫无所闻，亦极奇矣。九弟于念二日在湖口发信，至今未再接信，实深悬系，幸接希庵信，言九弟至汉口后有书与渠，且专人至桐城三河访寻下落。余始知沅甫弟安抵汉口，而久无来信，则不解何故？岂余日别有过失，沅弟心不以为然那？当初闻三河凶报，手足急难之际，即有微失，亦当将皖中各事，详细示我。
今年四月，刘昌储在我家请乩。乩初到，即判曰： 赋得但武修文，得闲字。 字谜败字，余方讶败字不知何指？乩判曰： 为九江言之也，不可喜也。余又讶九江初克，气机正盛，不知何所为而云然？乩又判曰： 为天下，即为曾宅言之。 由今观之，三河之挫，六弟之变，正与不可喜也四字相，岂非数皆前定那？
然祸福由天主之，善恶由人主之，由天主者，无可如何，只得听之。由人主者，尽得一分算一分，沙得一日算一日。吾兄弟断不可不洗心涤虑，以求力挽家运。
第一贵兄弟和睦。去年兄弟不知，以至今冬三河之变，嗣后兄弟当以去年为戒，凡吾有过失，澄沅洪三弟各进箴规之言，余必力为惩改。三弟有过，亦当互相箴规而惩改之。
第二贵体孝道。推祖父母之爱，以爱叔父，推父母之爱。以爱温弟之妻妾儿女，及兰惠二家。又父母坟域，必须改葬，请沅弟作主，澄弟不必过执。
第三要实行勤俭二字。内间妯娌，不可多讲铺张。后辈诸儿，须走路，不可坐轿骑马。诸女莫太懒，宜学烧茶煮饭；书蔬鱼猪，一家之生气，少睡多做，一人之生气。勤者，生动之气，俭者，收敛之气，有此二字，家运断无不兴之理。余去年在家，未将此二字切实做工夫，至今愧憾，是以谆谆言之。（咸丰八年十一月廿三日）
