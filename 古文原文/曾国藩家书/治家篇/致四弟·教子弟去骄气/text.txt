澄侯四弟左右：
腊底由九弟处寄到弟信，具悉一切。弟于世事，阅历渐深，而信中不免有一种骄气；天地间惟谦谨是载福之道。骄则满，满则倾矣。凡动口动笔，厌人之俗，嫌人之鄙，议人之短，发人之覆，皆骄也。无论所指未必果当，即使一一切当已为天道所不许。
吾家子弟，满腔骄傲之气，开口便道人短长，笑人鄙陋，均非好气象。贤弟欲戒子弟之骄，先须将自己好议人短，好发人覆之习气痛改一番，然后令后辈事事警改。
欲去骄字，总以不轻非笑人为第一义，欲去惰字，总以不晏起为第一义。弟若能谨守星冈公之八字，三不信，又谨记愚兄之去骄去惰，则家中子弟，日念于恭谨而不自觉矣。（咸丰十一年正月初四日）
