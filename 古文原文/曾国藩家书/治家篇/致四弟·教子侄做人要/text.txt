澄侯四弟左右：
自十一月来，奇险万状，风波迭起，文报不通者五日，饷通不通者二十余日。
自十六日唐桂生克复建德，而皖北沅季之文报始通。自鲍镇廿八日至景德镇，贼退九十里，而江西饶州之饷道始通。若左鲍二公，能将浮梁鄱阳等处之贼，逐出江西境外，仍从建德窜出，则风波渐平，而祁门可庆安稳矣。
余身体平安，此一月之惊恐危急，实较之八月徽安失守时险难数倍。余近年在外，问心无愧，死生祸福，不甚介意，惟接到英法美各国通商条款，大局已坏，兹付回二本，与弟一阅。时事日非，吾家子侄辈，总以谦勤二字为主，戒傲惰，保家之道也。（咸丰十年十二月初四日）
