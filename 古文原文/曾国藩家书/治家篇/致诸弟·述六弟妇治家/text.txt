澄侯沅甫季洪老弟阁下：十五日接叔父患病之信，十六日专王法六送鹿茸回家限年内赶到。十七早接澄弟两信，沅弟一信，叔父病势已愈，大幸大幸！
温弟之事，日内计已说破，不知叔父与温弟妇能少节哀否？温弟妇治家最好，而赋命最苦，不知天理何以全不可凭？
十八夜接希庵信，知六弁沅弟所派已回，皆未寻得；而迪奄遗骨，于初一日已搬至霍山县，同一殉节，而又有幸有不幸若此。
余又专五人去寻，中有二人，系贼中逃出者，言必可至三河故垒，其三人则杨名声杨镇南张涂也，能寻得遗骸，尚是不幸中之一幸，否则吾何面见吾祖考妣及考妣于地下哉？（咸丰八年十二月二十日）
