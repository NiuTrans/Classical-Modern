澄侯四弟左右：
上次送家信者，三十五日即到，此次专人四十日来到，盖因乐平饶州一带有贼，恐中途绕道也。自十二日克复休宁后，左军分出八营，在于甲路地方小挫，退扎景镇。贼幸未跟踪追犯，左公得以整顿数日，锐气尚未大减。
目下左军进剿乐平鄱阳之贼，鲍公一军，因抚建吃紧，本调渠赴江西省，先顾根本，次援抚建。因近日鄱阳有警，景镇可危，又暂留鲍军，不这赴剩胡宫保恐狗逆由黄州下犯安庆，沅弟之军，又调鲍军救援北岸，其祁门附近各岭，廿三日又被贼破两处。
数月以来，实属应接不暇，危险迭见，而洋人又纵横出入于安庆湖口湖北江西等处，并有欲来祁门之说，看此光景，今年殆万难支持。然余自咸丰三年冬以来，久已以身许国，愿死疆场，不愿死牖下，本其素志。近年在军办事，尽心竭力，毫无愧怍，死即瞑目，毫无悔憾。
家中兄弟子侄，惟当记祖父这八个字，曰考宝早扫，书蔬鱼猪。又谨记祖父之三不信，曰不信地师，不信医药，不信僧巫。余日记册中，又有八本之说，曰读书以训诂为本，作诗文以声调为本，事亲以得欢心为本，养身以戒恼怒为本，立身以不妄语为本，居家以不晏起为本，作官以不要钱为本，行军以不扰民为本。此八本者，皆余阅历而确有把握之论，弟亦当教诸子侄谨记之。无论世之治乱，家之贫富，但能守星冈之公八字，与余之八本，总不失为上等人家。余每次写家信，必谆谆嘱咐，盖因军事危急，故预告一切也。
余身体平安，营中虽欠饱四月，而军心不甚涣散，或尚能支持，亦未可知。家中不必悬念。（咸丰十一年二月廿四日）
