澄侯四弟左右：
此间于十九日，忽被大股贼匪，窜入羊栈岭，去祁门老营，仅六十里，人心大震。幸鲍张两军，于念日念一日，大战获胜，克复黟县，追则出岭，转危为安。此次之险，倍于八月廿五徽州失守时也。
现贼中伪侍王李世贤，伪忠王李秀成，伪辅王杨辅清，皆在徽境，与兄作对。
伪英王陈玉成在安庆境，与多礼沅季作对。军事之能否支持，总在十月十一月内外见大分晓。
甲三十月初六之武穴，此时计将抵家。余在外无他虑，总怕子侄习于骄奢佚三字，家败离不得个奢字，人败离不得个佚字，讨人谦离不得个骄字。弟切戒之！
（咸丰十年十月廿四日）
