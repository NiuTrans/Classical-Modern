澄侯四弟左右：
念七日接弟信，欣悉合家平安。沅弟是日申刻到，又得详同一切，敬知叔父临终，毫无抑郁之情，至为慰念！
余与沅弟论治家之道，一切以星冈公为法。大约有八字诀，其四字即上年所称书蔬鱼猪也。又四字则曰早扫考室。早者，起早也。扫者，扫屋也。考者，祖先祭祀，敬奉显考王考曾祖考，言考而妣可该也。宝者，亲族邻里，时时周旋，贺喜吊丧，问疾济急。
星冈公常曰： 人待人，无价之宝也。 星冈公生平于此数端，最为认真，故余戏述为八字诀曰： 书蔬鱼猪，早扫考宝也。 此言虽涉谐谑，而疑即写屏上，以祝贤弟夫妇寿辰，使后世子孙，知吾兄弟家教，亦知吾兄弟风趣也，弟以为然否？（咸丰十年闰二月廿九日）
