沅甫九弟左右：
十四日接弟初七夜信，得知一切，贵溪紧急之说确否？近日消息何如？次青非常之才，带勇虽非所长，然亦有百折不回之气，其在兄处，尤为肝胆照人，始终可感！兄在外数年，独惭无以对渠，去腊遣韩升至李家省视其家，略送仪物，又次青约成婚姻，以申永好，目下儿女两家，无相当者；将来渠或三索得男，弟之次女三女，可与订婚，兄信已许之矣，在吉安望常常与之通信，专人往返，想十余日可归也，便得次青生还，与兄相见，则同甘苦患难诸人中，尚不至留莫大之抱歉声耳。
昔耿恭简公谓居官以耐烦为第一要义，带勇亦能，兄之短处在此，屡次谆谆教弟亦在此，二十七日来书有云： 仰鼻息于傀儡之辈，又岂吾心之所乐？ 此已露出不耐烦之端倪，将来恐不免于龃龉，去岁握别时，曾以惩余之短相箴，乞无忘也！
李雨苍于十七日起行赴鄂，渠长处在精力坚强，聪明过人，短处即在举止轻佻，言语易伤，恐润公亦未能十分垂青，温甫弟于十一日起程，大约三月半可至吉安也。（咸丰八年二月十七日）
