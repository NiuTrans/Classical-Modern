澄候温甫子植季洪四位老弟足下：
廿六日王如一朱梁七至营，接九月初二日家书，廿九日刘一彭四至营，又接十六日家书，具悉一切。沅弟优贡喜信，此间廿三日彭山屺接家信，即已闻之。廿七日得左季高书，始知其实，廿九日得家书乃详也。沅弟寄信在省，业江西大营甚便，何以无一字报平安耶？十月初当可回家，为父亲叩祝大喜。各省优贡朝考，向例在明年五月：沅弟可于明年春间进京，若由浙江一途，可便道由江西至大营兄处聚会。吾有书数十箱在京，无人照管，沅弟此去，可经理一番。
自七月以来，否得闻家中事，有数件可为欣慰者：温弟妻妾，皆有梦熊之兆，足慰祖父母于九泉，一也。家中妇女，大小皆纺纱科布，闻已成六七机，诸子侄读书尚不懒惰，内外各有职业，二也。阖境丰收，远近无警，此间兵事平顺，足安堂上老人之心，三也，今又闻沅弟喜音，意吾家高曾以来，积泽甚长，后人食报，更当绵绵不荆吾兄弟年富力强，尤宜时时内省，处处反躬自责，勤俭忠厚。以承先而启后，互相勉励可也。
内湖水师，久未开仗，日日操练，夜在防守，颇为认真。周凤山统领九江陆军，亦尚平安。李次青带平江勇三千在苏垣渡，去湖口县十里，颇得该处士民欢心。茶陵州土匪，闻审扰江西之莲花厅，永新县境内，吉安人心震动。顷已调平江勇六百五十人前往剿办，又派水师千人往吉防堵，河道或可保全。
余癣疾迄未愈，幸精神尚可支持。王如一等来，二十四日始到，余怒其太迟，令其即归，发途费九百六十文，家中不必加补，以为懒惰者戒，宽十在营住一个月，打发银六两，途资四千。罗山于十四日克复崇阳后，尚无信来，罗研山兄于今日到营。纪泽纪梁登九峰山诗，文气俱顺，且无猥琐之气，将来或皆可冀有成立也，余不一一。（咸丰五年九月三日书于屏风水营）
