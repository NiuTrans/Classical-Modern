孙国藩跪禀
祖父母大人万福金安。廿九日祖母大人寿辰，孙等叩头遥祝，寓中客一席，次日请同县公车一席。初七日皇上御门，孙得转补翰林院侍读，听遗侍讲缺，许乃钊补升。诗讲转侍读，照例不谢恩，故孙未具折谢恩。今冬京中未得厚雪，初九日设三坛求雪，四五六阿哥诣三坛行礼，皇上亲诣大高殿行礼。十一日即得大雪，天心感召，呼吸相通，良可贺也！
孙等在京平安，曾孙读书有恒；惟好写字，见闲纸则乱画，请其母订成本子。
孙今年用度尚宽裕，明年上半年尚好，至五月后再作计较。昨接曾兴仁信，知渠银尚未还。孙甚着急，已写信去催，不知家中今年可不窘迫否？同乡京官皆如故，冯树堂郭筠仙在寓亦好。
荆七自五月出去，至今未敢见面，在同乡陈洪钟家，光景亦好。若使流落失所，孙亦必宥收而恤之。特渠对人言，情愿饿死，不愿南回，此实难处置。孙则情愿多给银两，使他回去，不愿他在京再犯出事，望大人明示以计，俾孙遵行。
四弟等自七月寄信来后，至今未再得信，孙甚切望，严太爷在京引见，来拜一次，孙回拜一次，又请酒，渠未赶席。此人向有狂妄之名，孙巳亥年在家，一切不与之计较，故相安于无事，大约明春可回湘乡任。孙谨禀。（道光二十四年十二月十四日）
