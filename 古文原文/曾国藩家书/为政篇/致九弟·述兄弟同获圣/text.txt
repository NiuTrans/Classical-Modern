沅弟左右：
陈栋之勇，除已至金桂三营外，尚有九营。吾昨令营务点名，共四千六百余人，闻精壮者不甚多，可汰者占三分之一。余和拨二营与鲍春霆，拨一营与朱云岩，以六营归弟处。若果认去三分之一，则可挑存四营，其余或令全坐原船遣归，或酌留数百，作为余勇，听弟裁度。
昨奉年终颁赏福字荷包食物之类，闻弟有一分，春霆亦有一分，此系特恩。吾兄弟报国之道，总求实浮于名，劳浮于赏，才浮于事，从此三句切切实实做去，或者免于大戾。（同治二年正月十三日）
