沅季弟左右：
复奏朱侍御一疏，定于五日内拜发，请钦派大员再抽广东全省厘金，余奏派委员随同筹办，专济苏浙杭皖四省之饷，大约所得每月在二十成上下，胜于江西厘务也，此外实无可生发，计今年春夏必极穷窘，秋冬当渐优裕。
马队营制余往年所定，今阅之，觉太宽而近于滥，如公夫长夫之类是也，然业已久行且姑仍之，弟新立营头，即照此办理，将来裁减，当与华字顺字两营并载，另行新章也。
上海派洋船来接少荃一军舟，带银至十八万两之多，可骇而亦可怜！不能不令少荃全军舟行，以顺舆情，三月之内，陆续拔行，其黄昌岐水军，则俟三四月之交，遇大顺风，直冲下去，弟到运漕，可告昌岐来此一晤也。（同治元年三月初三日）
