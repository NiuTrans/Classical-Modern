男国藩跪禀父母亲大人万福全安。上次男写信略述癣病情形，有不会考差之急，的有一张姓医，包一个月治好，偶试一处，居然有验。现在赶紧医治，如果得好，男仍定去考差。若不愈，则不去考差。
总之考与不考，皆无关紧要，考而得之，不过多得钱耳。考而不得，亦未必不可支持度日。每年考差三百余人，而得差者通共不过七十余人，故终身翰林，屡次考差而不得者，亦常有也，如我邑邓笔山罗九峰是已。男只求平安，伏望大人勿以得差为望。四弟已写信言男病，男恐大人不放心，故特书此纸。男谨禀。（道光二十六年三月二十五日）
