沅浦九弟左右：
初七初八连接二信，具悉一切。亮一去时，信中记封有报销折稿，来信未经提及，或未得见耶？廿六早地孔轰倒城垣数丈，而未克成功；此亦如人之生死，早迟时刻，自有一定，不可强也。总理即已接札，则凡承上起下之公文，自不得不照申照行，切不可似我疏懒，置之不理也。
余生平之失，在志大而才疏，有实心而乏实力，坐是百无一成。李去麟之长短，亦颇与我相似，如将赴湖北，可失至余家一叙再往。润公近颇综核名实，恐亦未必投洽无间也。
近日身体略好，惟回思历年在外办事，愆咎甚多，内省增咎。饮食起居，一切如常，无穷廑念。今年若能为母亲大人另觅一善地，教子便略有长进，则此右豁然畅适矣。弟年纪较轻，精力略胜于我，此际正宜提起全力，早夜整刷，昔贤谓宜用猛火煮，慢火温，弟今正用猛火之时也。
李次青之才，实不可及，吾在外数年，独觉惭对此人，弟可与之常通书信，一则稍表余之歉忧，一则凡事可以请益。余京中书籍，承漱六专人取出，带至江苏松江府署中，此后或易报回。书虽不可不看，弟此时以营务为重，则不宜常看书。凡人为一事，以专而精，以纷而散。荀子称 耳不两听而聪，目不两视而明 ，庄子称 用志不纷，乃凝于神。 皆至言也！（咸丰八年正月十一日）
