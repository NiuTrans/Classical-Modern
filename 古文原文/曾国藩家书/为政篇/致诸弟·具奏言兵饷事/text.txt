澄温植洪四弟左右：
三月初四发一家信，其后初九日，予上一折，言兵饷事，适于是日持以粤西事棘，恐现在彼中者，不堪寄此重托，特放赛中堂前往予折所言甚是，但目前难以举行，命将拆封存军机处，待粤西定后，再行办理，赛中堂清廉公正，名望素著，此行应可迅奏肤功。但湖南近近粤西，兵差过境，恐州县不免借此生端，不无一番蹂躏耳。
魏亚农以三月十日出都，向于借银二十两，既系姻亲，又系黄生之侄，不能不借与渠，渠言到家后，即行送交予家，未知果然否？叔父前信要鹅毛管眼药，并硇砂膏药，兹付回眼药百简，膏药千张，交魏亚农带回，呈叔父收存，为时行方便之用，其折底付回查收。
澄弟在保定，想有信交刘午峰处；昨刘有信寄子彦，而澄弟书未到，不解何故？已有信往保定去查矣，澄弟去后，吾极思念，偶自外归，辄至其房，早起辄寻其室，夜或遣人往呼。想弟在路途，弥思我也，书不一一，余俟续具，兄国藩手草。（咸丰元年三月十二日）
