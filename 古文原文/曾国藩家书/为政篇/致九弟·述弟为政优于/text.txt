沅弟左右：
昨信书就未发，初五在王六等归，又接弟情，报抚州之复，他郡易而吉安难。余固恐弟之焦灼也，一经焦躁，则心趣少佳，办事不能妥善；余前年所以废驰，亦以焦躁故尔。总宜平心行气，稳稳办去。
余前言弟之职；以能战为第一义，爱民第二，联络各营将士、各省富绅为第三。今此天暑，因弟体素弱，如不能兼顾，则将联络一层稍为放松。即第二层亦可不必认真。惟能战一层，则刻不可懈。目下濠沟究有几道？其不甚不可靠者，尚有几段？下次详细见告。
九江修濠六道，宽深各二丈，吉安可仿为之否？弟保同知花翎，甚好甚好！将来克复府城，自可保升太守，吾不以弟得官阶为喜，喜弟之吏才更优于将才，将来或可勉作循吏，切实做几件施泽于民之事，门户之光也！阿兄之幸也！（咸丰八年五月初六日）
