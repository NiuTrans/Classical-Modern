不佞少以绘名，性好搜奇，最喜关仝、荆浩笔意，每宗之。游燕及楚，中岁归吴(江苏)，择居润州。环润皆佳山水，润之好事者，取石巧者置竹木间为假山，予偶观之，为发一笑。或问曰： 何笑？ 予曰： 世所闻有真斯有假，胡不假真山形，而假迎勾芒者之拳磊乎？ 或曰： 君能之乎？ 遂偶为成 壁 ，睹观者俱称： 俨然佳山也。 遂播名于远近。
适晋陵方伯吴又于公闻而招之。公得基于城东，乃元朝温相故园，仅十五亩。公示予曰： 斯十亩为宅，余五亩，可效司马温公 独乐 制。 予观其基形最高，而穷其源最深，乔木参天，虬枝拂地。予曰： 此制不第宜掇石而高，且宜搜土而下，令乔木参差山腰，蟠根嵌石，宛若画意；依水而上，构亭台错落池面，篆壑飞廊，想出意外。 落成，公喜曰： 从进而出，计步仅四百，自得谓江南之胜，惟吾独收矣。 别有小筑，片山斗室，予胸中所蕴奇，亦觉发抒略尽，益复自喜。
时汪士衡中翰，延予銮江西筑，似为合志，与又于公所构，并骋南北江焉。暇草式所制，名《园牧》尔。姑孰曹元甫先生游于兹，主人皆予盘桓信宿。先生称赞不已，以为荆关之绘也，何能成于笔底？予遂出其式视先生。先生曰： 斯千古未闻见者，何以云 牧 ？斯乃君之开辟，改之曰 冶 可矣。 
时崇祯辛未之秋杪否道人暇于扈冶堂中题。
