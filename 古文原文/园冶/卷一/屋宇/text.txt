凡家宅住房，五间三间，循次第而造；惟园林书屋，一室半室，按时景为精。方向随宜，鸠工合见；家居必论，野筑惟因。虽厅堂俱一般，近台榭有别致。前添敞卷，后进余轩。必用重椽，须支草架。高低依制，左右分为。当檐最碍两厢，庭除恐窄；落步但加重庑，阶砌犹深。升拱不让雕鸾，门枕胡为镂鼓。时遵雅朴，古摘端方。画彩虽佳，木色加之青绿；雕镂易俗，花空嵌以仙禽。长廊一带回旋，在竖柱之初，妙于变幻；小屋数椽委曲，究安门之当，理及精微。奇亭巧榭，构分红紫之丛；层阁重楼，迥出云霄之上。隐现无穷之态，招摇不尽之春。槛外行云，镜中流水，洗山色之不去，送鹤声之自来。境仿瀛壶，天然图画，意尽林泉之癖，乐余园圃之间。一鉴能为，千秋不朽。堂占太史，亭问草玄，非及云艺之台楼，且操般门之斤斧。探其合志，常套俱裁。
（一）门楼
门上起楼，象城堞有楼以壮观也。无楼亦呼之。
（二）堂
古者之堂，自半已前，虚之为堂。堂者，当也。谓当正向阳之屋，以取堂堂高显之义。
（三）斋
斋较堂，惟气藏而致敛，有使人肃然斋敬之义。盖藏修密处之地，故式不宜敞显。
（四）室
古云，自半已后，实为室。《尚书》有 壤室 ，《左传》有 窟室 ，《文选》载： 旋室娟以窈窕。 指 曲室 也。
（五）房
《释名》云：房者，防也。防密内外以寝闼也。
（六）馆
散寄之居，曰 馆 ，可以通别居者。今书房亦称 馆 ，客舍为 假馆 。
（七）楼
《说文》云：重屋曰 楼 。《尔雅》云：陕而修曲为 楼 。言窗牖虚开，诸孔慺慺然也。造式，如堂高一层者是也。
（八）台
《释名》云： 台者，持也。言筑土坚高，能自胜持也。 园林之台，或掇石而高上平者；或木架高而版平无屋者；或楼阁前出一步而敞者，俱为台。
（九）阁
阁者，四阿开四牖。汉有麒麟阁，唐有凌烟阁等，皆是式。
（十）亭
《释名》云： 亭者，停也。人所停集也。 司空图有休休亭，本此义。造式无定，自三角、四角、五角、梅花、六角、横圭、八角至十字，随意合宜则制，惟地图可略式也。
（十一）榭
《释名》云：榭者，藉也。藉景而成者也。或水边，或花畔，制亦随态。
（十二）轩
轩式类车，取轩轩欲举之意，宜置高敞，以助胜则称。
（十三）卷
卷者，厅堂前欲宽展，所以添设也。或小室欲异人字，亦为斯式。惟四角亭及轩可并之。
（十四）广
古云：因岩为屋曰 广 ，盖借岩成势，不成完屋者为 广 。
（十五）廊
廊者，庑出一步也，宜曲宜长则胜。古之曲廊，俱曲尺曲。今予所构曲廊，之字曲者，随形而弯，依势而曲。或蟠山腰，或穷水际，通花渡壑，蜿蜒无尽，斯寤园之 篆云 也。予见润之甘露寺数间高下廊，传说鲁班所造。
（十六）五架梁
五架梁，乃厅堂中过梁也。如前后各添一架，合七架梁列架式。如前添卷，必须草架而轩敞。不然前檐深下，内黑暗者，斯故也。如欲宽展，前再添一廊。又小五架梁，亭、榭、书房可构。将后童柱换长柱，可装屏门，有别前后，或添廊亦可。
（十七）七架梁
七架梁，凡屋之列架也，如厅堂列添卷，亦用草架。前后再添一架，斯九架列之活法。如造楼阁，先算上下檐数。然后取柱料长，许中加替木。
（十八）九架梁
九架梁屋，巧于装折，连四、五、六间，可以东、西、南、北。或隔三间、两间、一间、半间，前后分为。须用复水重椽，观之不知其所。或嵌楼于上，斯巧妙处不能尽式，只可相机而用，非拘一者。
（十九）草架
草架，乃厅堂之必用者。凡屋添卷，用天沟，且费事不耐久，故以草架表里整齐。向前为厅，向后为楼，斯草架之妙用也，不可不知。
（二十）、重椽
重椽，草架上椽也，乃屋中假屋也。凡屋隔分不仰顶，用重椽复水可观。惟廊构连屋，构倚墙一披而下，断不可少斯。
（二十一）磨角
磨角，如殿阁躐角也。阁四敞及诸亭决用。如亭之三角至八角，各有磨法，尽不能式，是自得一番机构。如厅堂前添廊，亦可磨角，当量宜。
（二十二）地图
凡匠作，止能式屋列图，式地图者鲜矣。夫地图者，主匠之合见也。假如一宅基，欲造几进，先以地图式之。其进几间，用几柱着地，然后式之，列图如屋。欲造巧妙，先以斯法，以便为也。
