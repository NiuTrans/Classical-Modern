孝昭皇帝，武帝少子也。母曰赵婕妤，本以有奇异得幸，及生帝，亦奇异。语在《外戚传》。
武帝末，戾太子败，燕王旦、广陵王胥行骄嫚，后元二年二月上疾病，遂立昭帝为太子，年八岁。以侍中奉车都尉霍光为大司马大将军，受遗诏辅少主。
明日，武帝崩。戊辰，太子即皇帝位，谒高庙。帝姊鄂邑公主益汤沐邑，为长公主，共养省中。
大将军光秉政，领尚书事，车骑将军金日磾、左将军上官桀副焉。
夏六月，赦天下。
秋七月，有星孛于东方。
济北王宽有罪，自杀。
赐长公主及宗室昆弟各有差。追遵赵婕妤为皇太后，起云陵。
冬，匈奴入朔方，杀略吏民。发军屯西河，左将军桀行北边。
始元元年春二月，黄鹄下建章宫太液池中。公卿上寿。赐诸侯王、列侯、宗室金钱各有差。
已亥，上耕于钩盾弄田。
益封燕王、广陵王及鄂邑长公主各万三千户。
夏，为太后起园庙云陵。
益州廉头、姑缯、牂柯谈指、同并二十四邑皆反。遣水衡都尉吕破胡募吏民及发犍为、蜀郡奔命击益州，大破之。
有司请河内属冀州，河东属并州。
秋七月，赦天下，赐民百户牛、酒。大雨，渭桥绝。
八月，齐孝王孙刘泽谋反，欲杀青州刺史隽不疑，发觉，皆伏诛。迁不疑为京兆尹，赐钱百万。
九月丙子，车骑将军日磾薨。
闰月，遣故廷尉王平等五人持节行郡国，举贤良，问民所疾苦、冤、失职者。
冬，无冰。
二年春正月，大将军光、左将军桀皆以前捕斩反虏重合侯马通功封，光为博陆侯，桀为安阳侯。
以宗室毋在位者，举茂才刘辟强、刘长乐皆为光禄大夫，辟强守长乐卫尉。
三月，遣使者振贷贫民毋种、食者。
秋八月，诏曰： 往年灾害多，今年蚕、麦伤，所振贷种、食勿收责，毋令民出今年田租。 
冬，发习战射士诣朔方，调故吏将屯田张掖郡。
三年春二月，有星孛于西北。
秋，募民徙云陵，赐钱、田、宅。
冬十月，凤皇集东海，遣使者祠其处。
十一月壬辰朔，日有蚀之。
四年春三月甲寅，立皇后上官氏。赦天下。辞讼在后二年前，皆勿听治。
夏六月，皇后见高庙。赐长公主、丞相、将军、列侯、中二千石以下及郎吏、宗室钱、帛各有差。
徙三辅富人云陵，赐钱，户十万。
秋七月，诏曰： 比岁不登，民匮于食，流庸未尽还，往时令民共出马，其止勿出。诸给中都官者，且减之。 
冬，遣大鸿胪田广明击益州。
廷尉李种坐故纵死罪弃市。
五年春正月，追尊皇太后父为顺成侯。
夏阳男子张延年诣北阙，自称卫太子，诬罔，要斩。
夏，罢天下亭母马及马弩关。
六月，封皇后父骠骑将军上官安为桑乐侯。
诏曰： 朕以眇身获保宗庙，战战栗栗，夙兴夜寐，修古帝王之事，诵《保傅传》、《孝经》、《论语》、《尚书》，未云有明。其令三辅、太常举贤良各二人，郡国文学高第各一人。赐中二千石以下至吏、民爵，各有差。 
罢儋耳、真番郡。
秋，大鸿胪广明、军正王平击益州，斩首捕虏三万余人，获畜产五万余头。
六年春正月，上耕于上林。
二月，诏有司问郡国所举贤良、文学民所疾苦。议罢盐、铁、榷酤。
栘中监苏武前使匈奴，留单于庭十九岁乃还，奉使全节，以武为典属国，赐钱百万。
夏，旱，大雩，不得举火。
秋七月，罢榷酤官，令民得以律占租，卖酒升四钱。以边塞阔远，取天水、陇西、张掖郡各二县置金城郡。
诏曰： 钩町侯毋波率其君长、人民击反者，斩首捕虏有功。其立毋波为钩町王。大鸿胪广明将率有功，赐爵关内侯，食邑。 
元凤元年春，长公主共养劳苦，复以蓝田益长公主汤沐邑。
泗水戴王前甍，以毋嗣，国除。后宫有遗腹子爰，相、内史不奏言，上闻而怜之，立爰为泗水王。相、内史皆下狱。
三月，赐郡国所选有行义者涿郡韩福等五人帛，人五十匹，遣归。诏曰： 朕闵劳以官职之事，其务修孝、弟以孝乡里。令郡、县常以正月赐羊、酒。有不幸者赐衣被一袭，祠以中牢。 
武都氐人反，遣执金吾马适建、龙额侯韩增、大鸿胪广明将三辅、太常徒，皆免刑击之。
秋七月乙亥晦，日有蚀之，既。
八月，改始元为元凤。
九月，鄂邑长公主、燕王旦与左将军上官桀、桀子票骑将军安、御史大夫桑弘羊皆谋反，伏诛。初，桀、安父子与大将军光争权，欲害之，诈使人为燕王旦上书言光罪。时上年十四，觉其诈。后有谮光者，上辄怒曰： 大将军国家忠臣，先帝所属，敢有谮毁者，坐之。 光由是得尽忠。语在燕王、霍光《传》。
冬十月，诏曰： 左将军安阳侯桀、票骑将军桑乐侯安、御史大夫弘羊皆数以邪枉干辅政，大将军不听，而怀怨望，与燕王通谋，置驿往来相约结。燕王遣寿西长、孙纵之等赂遗长公主、丁外人、谒者杜延年、大将军长史公孙遗等，交通私书，共谋令长公主置酒，伏兵杀大将军光，征立燕王为天子，大逆毋道。故稻田使者燕仓先发觉，以告大司农敞，敞告谏大夫延年，延年以闻。丞相征事任宫手捕斩桀，丞相少史王寿诱将安入府门，皆已伏诛，吏民得以安。封延年、仓、宫、寿皆为列侯。 又曰： 燕王迷惑失道，前与齐王子刘泽等为逆，抑而不扬，望王反道自新，今乃与长公主及左将军桀等谋危宗庙。王及公主皆自伏辜。其赦王太子建、公主子文信及宗室子与燕王、上官桀等谋反父母同产当坐者，皆免为庶人。其吏为桀等所诖误，未发觉在吏者，除其罪。 
二年夏四月，上自建章宫徙未央宫，大置酒。赐郎从宫帛，及宗室子钱，人二十万。吏民献牛、酒者赐帛，人一匹。
六月，赦天下。诏曰： 朕闵百姓未赡，前年减漕三百万石。颇省乘舆马及苑马，以补边郡三辅传马。其令郡国毋敛今年马口钱，三辅、太常郡得以叔、粟当赋。 
三年春正月，泰山有大石自起立，上林有柳树枯僵自起生。
罢中牟苑赋贫民。诏曰： 乃者民被水灾，颇匮于食，朕虚仓廪，使使者振困乏。其止四年毋漕。三年以前所振贷，非丞相、御史所请，边郡受牛者勿收责。 
夏四月，少府徐仁、廷尉王平、左冯翊贾胜胡皆坐纵反者，仁自杀，平、胜胡皆要斩。
冬，辽东乌桓反，以中朗将范明友为度辽将军，将北边七郡，郡二千骑击之。
四年春正月丁亥，帝加元服，见于高庙。赐诸侯王、丞相、大将军、列侯、宗室下至吏、民金、帛、牛、酒各有差。赐中二千石以下及天下民爵。毋收四年、五年口赋。三年以前逋更赋未入者，皆勿收。令天下酺五日。
甲戌，丞相千秋薨。
夏四月，诏曰： 度辽将军明友前以羌骑校尉将羌王、侯、君、长以下击益州反虏，后复率击武都反氐，今破乌桓，斩虏获生，有功。其封明友为平陵侯。平乐监傅介子持节使，诛斩楼兰王安，归首县北阙，封义阳侯。 
五月丁丑，孝文庙正殿火，上及群臣皆素服。发中二千石将五校作治，六月成。太常及庙令、丞、郎吏皆劾大不敬，会赦，太常轑阳侯德免为庶人。
六月，赦天下。
五年春正月，广陵王来朝，益国万一千户，赐钱二千万，黄金二百斤，剑二，安车一，乘马二驷。
夏，大旱。
六月，发三辅及郡国恶少年吏有告劾亡者，屯辽东。
秋，罢象郡，分属郁林、牂柯。
冬十一月，大雷。
十二月庚戌，丞相薨。
六年春正月，募郡国徒筑辽东玄菟城。夏，赦天下。诏曰： 夫谷贱伤农，今三辅、太常谷减贱，其令以叔粟当今年赋。 
右将军张安世宿卫忠谨，封富平侯。
乌桓复犯塞，遣度辽将军范明友击之。
元平元年春二月，诏曰： 天下以农、桑为本。日者省用，罢不急官，减外徭，耕、桑者益众，而百姓未能家给，朕甚愍焉。其减口赋钱。 有司奏请减什三，上许之。
甲申晨，有流星，大如月，众星皆随西行。
夏四月癸未，帝崩于未央宫。
六月壬申，葬平陵。
赞曰：昔周成以孺子继统，而有管、蔡四国流言之变。孝昭幼年即位，亦有燕、盍、上官逆乱之谋。成王不疑周公，孝昭委任霍光，各因其时以成名，大矣哉！承孝武奢侈余敝师旅之后，海内虚耗，户口减半，光知时务之要，轻徭薄赋，与民休息。至始元、元凤之间，匈奴和亲，百姓充实。举贤良、文学，问民所疾苦，议盐、铁而罢榷酤，尊号曰 昭 ，不亦宜乎！
