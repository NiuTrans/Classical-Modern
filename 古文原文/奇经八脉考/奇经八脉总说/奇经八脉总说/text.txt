凡人一身有经脉、络脉，直行曰经，旁支曰络。经凡十二∶手之三阴、三阳，足之三阴、三阳是也。
络凡十五：乃十二经各有一别络，而脾又有一大络，并任、督二络为十五也。（难经作阴络，阳络）共二十七气，相随上下，如泉之流，如日月之行，不得休息。故阴脉营于五脏，阳脉营于六腑，阴阳相贯，如环无端，莫知其纪，终而复始。其流溢之气，入于奇经，转相灌溉，内温脏腑，外濡腠理。奇经凡八脉，不拘制于十二正经，无表里配合，故谓之奇。盖正经犹夫沟渠，奇经犹夫湖泽，正经之脉隆盛，则溢于奇经。故秦越人比之∶天雨降下，沟渠溢满，霈妄行，流于湖泽，此发灵、素未发之秘旨也。八脉散在群书者，略而不悉。医不知此，罔探病机；仙不知此，难安炉鼎。时珍不敏，参考诸说，萃集于左，以备学仙、医者，筌蹄之用云。
