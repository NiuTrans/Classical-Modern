越人曰∶阳维、阴维者，维络于身，溢蓄不能环流，灌溉诸经者也。故阳维起于诸阳之会，阴维起于诸阴之交。阳维维于阳，阴维维于阴，阴阳不能自相维，则怅然失志，溶溶不能自收持。又曰∶阳维为病苦寒热，阴维为病苦心痛。（溶溶，缓慢貌）
张洁古曰∶卫为阳，主表，阳维受邪为病在表，故苦寒热；营为阴，主里，阴维受邪为病在里，故苦心痛。阴阳相维，则营卫和谐矣；营卫不谐，则怅然失志，不能自收持矣。何以知之？仲景云∶病常自汗，是卫气不与营气和也，宜桂枝汤和之。又云∶服桂枝反烦不解，先刺风池、风府，却与桂枝汤。此二穴，乃阳维之会也，谓桂枝后，尚自汗发热恶寒，其脉寸浮尺弱而反烦，为病在阳维，故先针此二穴。仲景又云∶脏无他病时，发热自汗出而不愈，此卫气不和也，桂枝汤主之。
又曰∶阴维为病苦心痛，治在三阴之交。太阴证则理中汤，少阴证则四逆汤，厥阴证则当归四逆汤、吴茱萸汤主之。
李濒湖曰∶阳维之脉，与手足三阳相维，而足太阳，少阳，则始终相联附者。寒热之证，惟二经有之，故阳维为病亦苦寒热。盖卫气昼行于阳，夜行于阴，阴虚则内热，阳虚则外寒，邪气在经，内与阴争而恶寒，外与阳争而发热。则寒热之在表而兼太阳证者，有汗当用桂枝、无汗当用麻黄；寒热之在半表半里而兼少阳证者，当用小柴胡加减治之。若夫营卫卑，而病寒热者，黄建中及八物汤之类主之。洁古独以桂枝一证属之阳维，似未扩充。至于阴维为病主心痛，洁古独以三阴温里之药治之，则寒中二阴者宜矣，而三阴热厥作痛，似未备矣。盖阴维之脉，虽交三阴而行，实与任脉同归，故心痛多属少阴、厥阴、任脉之气上冲而然。暴痛无热，久痛无寒，按之少止者为虚，不可接近者为实。凡寒痛，兼少阴及任脉者，四逆汤；兼厥阴者，当归四逆汤；兼太阴者，理中汤主之。凡热痛，兼少阴及任脉者，金铃散、延胡索散；兼厥阴者，失笑散。兼太阴者，承气汤主之。若营血内伤，兼夫任、冲、手厥阴者，则宜四物汤、养营汤、妙香散之类。因病药之，如此则阴阳虚实，庶乎其不瘥矣。
王叔和脉经曰∶寸口脉，从少阴斜至太阳，是阳维脉也，动苦肌肉痹痒，皮肤痛，下部不仁，汗出而寒；又苦颠仆羊鸣，手足相引，甚者失音不能言，宜取客主人。（在耳前起骨上廉，开口有空。乃手足少阳、阳明之会）
又曰∶寸口脉，从少阳斜至厥阴，是阴维脉也。动苦癫僵仆羊鸣，又苦僵仆失音，肌肉痹痒，应时自发汗出，恶风身洗洗然也。取阳白、金门、（见前）仆参。（见阳跷）
濒湖曰∶王叔和以癫属阴维阳维，灵枢经以癫属阴跷阳跷，二说义异旨同。盖阳维由外踝而上，循阳分而至肩肘，历耳额而终行于卫分诸阳之会；阴维由内踝而上，循阴分而上胁至咽，行于营分诸阴之交。
阳跷起于跟中，循外踝上行于股外，至胁肋肩，行于一身之左右，而终于目内；阴跷起于跟中，循内踝上行于股内、阴器，行于一身之左右，至咽喉，会任脉，而终于目内。邪在阴维、阴跷，则发癫邪；在阳维、阳跷，则发。动而属阳，阳脉主之。癫静而属阴，阴脉主之。大抵二疾当取之四脉之穴，分其阴阳而已。
王叔和曰∶诊得阳维脉浮者，暂起目眩，阳盛实者，苦肩息，洒洒如寒。
诊得阴维脉沉大而实者，苦胸中痛，胁下支满，心痛。其脉如贯珠者，男子两胁下实，腰中痛；女子阴中痛，如有疮状。
素问腰痛论曰∶阳维之脉，令人腰痛，痛上怫然肿。刺阳维之脉与太阳合间，去地一尺。
王启玄曰∶阳维起于阳，则太阳之所生，并行而上至，下复与太阳合而上也。去地一尺，乃承山穴也。在锐之下，分肉间陷中，可刺七分。
肉里之脉，令人腰痛，不可以咳。咳则筋缩急。刺肉里之脉为二，在太阳之外、少阳绝骨之后。
王启玄曰∶肉里之脉，少阳所生，阳维脉气所发，绝骨之后，阳维所过分肉穴也。在足外踝直上绝骨之端，如后二分筋肉分间，刺可五分。
飞阳之脉，令人腰痛，痛拂拂然，甚则悲以恐。
启玄曰∶此阴维之脉也，去内踝上五寸分中，并少阴经而上也，刺飞阳之脉，在内踝上一寸，少阴之前，与阴维之会，筑宾穴也。甲乙经云，太阳之络，别走少阴者，名曰飞阳。
