阴跷者，足少阴之别脉，其脉起于跟中，足少阴然谷穴之后，（然谷在内踝前下一寸陷中）同足少阴循内踝下照海穴，（在内踝下五分）上内踝之上二寸，以交信为。（交信在内踝骨上，少阴前太阴后筋骨间）直上循阴股入阴，上循胸里入缺盆，上出人迎之前，至咽咙，交贯冲脉，入内廉，上行属目内，与手足太阳、足阳明、阳跷，五脉，会于睛明而上行。（睛明在目内外一分宛宛中）凡八穴。
张紫阳八脉经云∶八脉者∶冲脉在风府穴下，督脉在脐后，任脉在脐前，带脉在腰，阴跷脉在尾闾前阴囊下，阳跷脉在尾闾后二节，阴维脉在顶前一寸三分，阳维脉在顶后一寸三分。凡人有此八脉，俱属阴神，闭而不开，惟神仙以阳气冲开，故能得道。八脉者，先天大道之根，一气之祖。采之惟在阴跷为先，此脉才动，诸脉皆通。次督、任、冲三脉，总为经脉造化之源。而阴跷一脉，散在丹经，其名颇多∶曰天根、曰死户、曰复命关、曰酆都鬼户、曰死生根，有神主之，名曰桃康，上通泥丸，下透涌泉。倘能知此，使真气聚散，皆从此关窍，则天门常开，地户永闭，尻脉周流于一身，贯通上下，和气自然上朝，阳长阴消，水中火发，雪里花开。所谓天根月窟闲来往，三十六宫都是春。得之者，身体轻健，容衰返壮，昏昏默默，如醉如痴，此其验也。要知西南之乡乃坤地，尾闾之前，膀胱之后，小肠之下，灵龟之上，此乃天地逐日所生，气根产铅之地也，医家不知有此。
濒湖曰∶丹书论及阳精河车。皆往往以任、冲、督脉、命门、三焦为说，未有专指阴跷者。而紫阳八脉经所载经脉，稍与医家之说不同。然内景隧道，惟返观者能照察之，其言必不谬也。
