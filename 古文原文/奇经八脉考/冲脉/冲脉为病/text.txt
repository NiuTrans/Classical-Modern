越人难经曰∶冲脉为病，逆气而里急。
灵枢经曰∶气逆上，刺膺中陷下者，与下胸动脉。腹痛，刺脐左右动脉，按之立已。不已刺气街，按之立已。
李东垣曰∶秋冬之月，胃脉四道为冲脉所逆，胁下少阳脉二道而反上行，名曰厥逆。其证∶气上冲，咽不得息而喘息有音，不得卧。宜调中益气汤加吴茱萸五分，随气多少用之。（脾胃论）夏月有此，乃大热之证，用黄连、黄柏、知母各等分，酒洗炒为末，白汤和丸，每服一二百丸，空心白汤下，即以美膳压之，不令停留胃中，直至下元，以泻冲脉之邪也。盖此病随四时寒热温凉治之。
又曰∶凡逆气上冲，或兼里急，或作躁热，皆冲脉逆也。若内伤病此，宜补中益气汤加炒、炒连、知母，以泄冲脉。凡肾火旺，及任、督、冲三脉盛者，则宜用酒炒黄、知母，亦不可久服，恐妨胃也。或腹中刺痛，或里急，宜多用甘草，或虚坐而大便不得者，皆属血虚，血虚则里急，宜用当归。逆气里急，膈咽不通，大便不行者，宜升阳泻热汤主之。（方见兰室秘脏）麻木，厥气上冲，逆气上行，妄闻妄见者，宜神功丸主之。（方见兰室秘脏）
孙真人千金方云∶咳唾手足厥逆，气从小腹上冲胸咽，其面翕热如醉，因复下流阴股，小便难，时复冒者，寸脉沉，尺脉微，宜茯苓五味子汤，以治其气冲。其方用茯苓、五味子（二钱）桂心、甘草，（一钱）水煎服。胸满者去桂。
程篁墩曰∶太平侯病膻中痛，喘呕吞酸，脐上一点气，上至咽喉如冰，每子后申时辄发，医以为大寒，不效。
祝橘泉曰∶此得之大醉及浓味过多，子后申时相火自下腾上，故作痛也。以二陈加芩、连、栀子、苍术，数饮而愈。
素问痿论曰∶治痿独取阳明者何也？曰∶阳明者，五脏六腑之海也，主润宗筋，宗筋主束骨而利机关。冲脉者，经脉之海，主渗灌溪谷，与阳明合于宗筋，会于气街，而阳明为之长，皆属于带脉，而络于督脉。故阳明虚则宗筋纵、带脉不引，故足痿不用。治之当各补其营而通其，调其虚实，和其逆顺，筋、脉、骨、肉各以其时受月，则病已。（谓肝甲乙、心丙丁、脾戊己、主气法时月也）
李东垣曰∶暑月病甚，则传肾肝为痿厥。痿，乃四肢痿软。厥，乃四肢如火，或如冰，心烦。冲脉气逆上，甚则火逆，名曰厥逆。故痿厥二病，多相须也。经曰∶下气不足，则痿厥心。宜以清燥去湿热之药，或生脉散合四苓散。加酒洗黄、知母，以泄其湿热。
李濒湖曰∶湿热成痿，乃不足中有余也。宜渗泄之药。若精血枯涸成痿，乃不足中之不足也，全要峻补之药。
灵枢经曰∶胸气有街、腹气有街、头气有街、胫气有街。故气在头者止之于脑；气在胸者止之膺与背，气在腹者止之背与冲脉于脐之左右之动脉；气在胫者。止之于气街与承山踝上以下。取此者，用毫针，先按在上，久应手乃刺而与之。所治者，头痛眩仆，腹痛中满暴胀，及有新积作痛。
素问举痛论曰∶寒气客于冲脉，冲脉起于关元，随腹直上。寒气客则脉不通，脉不通则气因之，故喘动应手。
王叔和脉经曰∶两手脉浮之俱有阳，沈之俱有阴，阴阳皆盛，此冲、督之脉也。冲、督之脉，为十二经之道路也。冲、督用事。则十二经不复朝于寸口，其人若恍惚狂痴。
又曰∶脉来中央坚实，径至关者，冲脉也。动苦少腹痛上抢心，有瘕疝遗溺，胁支满烦，女子绝孕。
又曰∶尺寸俱牢，直上直下，此乃冲脉，胸中有寒疝也。
张仲景曰∶伤寒动气在右不可发汗，汗之则衄而渴，心苦烦，饮水即吐；（先以五苓散，次以竹叶汤）不可下，下之则津液内竭，头眩咽燥，鼻干心悸。（竹叶汤）动气在左不可发汗，汗之则头眩汗不止，筋惕肉，此为难治；（或先用防风白术牡蛎汤，次用小建中汤）不可下，下之则腹里拘急不止，动气反剧，身虽有热反欲拳。
（先服甘草干姜汤，次服小建中汤）动气在上不可发汗，汗之则气上冲，正在心端，（李根汤）不可下，下之则掌握热烦，身热汗泄，欲水自灌。（竹叶汤）动气在下不可发汗，汗之则无汗，心中大烦，骨节疼、头痛目运，恶寒吐谷；（先服大陈皮汤，次服小建中汤）不可下，下之则腹满，卒起头眩，食则下清谷，心下痞坚。（甘草泻心汤）
李濒湖曰∶此乃脐之左右上下，有气筑筑然牢而痛，正冲、任、足少阴、太阴四经病也。成无己注文，以为左肝右肺，上心下脾，盖未审四脏乃兼邪耳。
岐伯曰∶海有东西南北，人亦有四海以应之。胃者水谷之海，其输上在气街，下至三里；冲脉为十二经之海，其输上在于大杼，下出于巨虚之上下廉；膻中者为气之海，其输上在于柱骨之上下，前在人迎。
脑为髓之海，其输上在于盖，下在风府。气海有余，气满胸中息面赤；气海不足，则气少不足以言。血海有余，则常想其身大，怫然不知其所病；血海不足，亦常想其身小，狭然不知其所病。水谷之海有余，则腹满，水谷之海不足，则饥不受食。髓海有余，则轻劲多力，自过其度；髓海不足，则脑转耳鸣，胫酸眩冒，目无所见，懈怠安卧。
