真草书迹，微须留意。江南谚云： 尺牍书疏，千里面目也 承晋宋馀俗，相与事之，故无顿狼狈者。吾幼承门业，加性爱重，所见法书亦多，而玩习功夫颇至，遂不能佳者，良由无分故也。然而此艺不须过精。夫巧者劳而智者忧，常为人所役使，更觉为累。韦仲将遗戒，深有以也。
王逸少风流才士，萧散名人，举世唯知其书，翻以能自蔽也。萧子云每叹曰： 吾著《齐书》，勒成一典，文章弘义，自谓可观，唯以笔迹得名，亦异事也。 王褒地胃清华，才学仇敏，后虽入关，亦被礼遇，犹以书工，崎岖碑碣之间，辛苦笔砚之役，尝悔恨曰： 假使吾不知书，可不至今日邪？ 以此观之，慎勿以书自命。虽然，廝猥之人，以能书拔擢者多矣。故 道不同不相为谋 也。
梁氏秘阁散逸以来，吾见二王真草多矣，家中尝得十卷，方知陶隐居、阮交州、萧祭酒诸书，莫不得羲之之体，故是书之渊源。萧晚节所变，乃右军年少时法也。
晋宋以来，多能书者，故其时俗，递相染尚，所有部帙，楷正可观，不无俗字，非为大损。至梁天监之间，斯风未变。大同之末，讹替滋生，萧子云改易字体，邵陵王颁行伪字，朝野翕然，以为楷式，画虎不成，多所伤败。至为一字，唯见数点，或妄斟酌，逐便转移。尔后坟籍，略不可看。北朝丧乱之馀，书迹鄙陋，加以专辄造字，猥拙甚於江南，乃以 百  念 为 忧 ， 言  反 为 变 ， 不  用 为 罢 ， 追  来 为 归 ，  更  生 为 苏 ， 先  人 为 老 ，如此非一，遍满经传。唯有姚元标工於楷隶，留心小学，后生师之者众，泊于齐末，秘书缮写，贤於往日多矣。
江南闾里间有《画书赋》，乃陶隐居弟子林道士所为。其人未甚识字，轻为轨则，托名贵师，世俗传信，后生颇为所误也。
画绘之工，亦为妙矣，自古名士，多或能之。吾家尝有梁元帝手画蝉雀白团扇及马图，亦难及也。武烈太子偏能写真，坐上宾客，随宜点染，即成数人，以问童孺，皆知姓名矣。萧贲、刘孝先、刘灵，并文学已外，复佳此法。玩阅古今，特可宝爱。若官未通显，每被公私使令，亦为猥役。吴县顾士端出身湘东王国待郎，后为镇南府刑狱参军，有子曰庭，西朝中书舍人，父子并有琴、书之艺，尤妙丹青，常被元帝所使，每怀羞恨。彭城刘岳，囊之子也，仕为骠骑府管记、平氏县令，才学快士，而画绝伦。后随武陵王入蜀，下牢之败，遂为陆护军画支江寺壁，与诸工巧杂处。向使三贤都不晓画，直运素业，岂见此耻乎？
孤矢之利，以威天下，先王所以现德择贤，亦济身之急务也。江南谓世之常射，以为 兵射 ，冠冕儒生，多不习此。别有 博射 ，弱弓长箭，施於准的，揖让升降，以行礼焉，防御寇难，了无所益，乱离之后，此术遂亡。河北文士，率晓 兵射 ，非直葛洪一箭，已解追兵，三九宴集，常縻荣赐。虽然，要轻禽，截狡兽，不愿汝辈为之。
算术亦是六艺要事。自古儒士论天道。定律历者，智学通之。然可以兼明，不可以专业。江南此学殊少，唯范阳祖恒精之，位至南康太守。河北多晚此术。
医方之事，取妙极难，不劝汝曾以自命也。微解药性，小小和合，居家得以救急，亦为胜事，皇甫谧、殷仲堪则其人也。
《礼》曰： 君子无故不彻琴瑟。 古来名士，多所爱好。洎于梁初，衣冠子孙，不知琴者，号有所阙。大同以末，斯风顿尽。然而此乐音音雅致，有深味哉！今世曲解，虽变于古，犹足以畅神情也。唯不可令有称誉，见役勋贵，处之下坐，以取残杯冷炙之辱。戴安道犹遭之，况尔曹乎！
