夫军无习练，百不当一；习而用之，一可当百。故仲尼曰： 不教而战，是谓弃之。 又曰： 善人教民七年，亦可以即戎矣。 然则即戎之不可不教，教之以礼义，诲之以忠信，诫之以典刑，威之以赏罚，故人知劝，然后习之，或陈而分之，坐而起之，行而止之，走而却之，别而合之，散而聚之。一人可教十人，十人可教百人，百人可教千人，千人可教万人，可教三军，然后教练而敌可胜矣。
