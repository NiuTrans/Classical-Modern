古者国有危难，君简贤能而任之，齐三日，入太庙，南面而立，将北面，太师进钺于君。君持钺柄以授将，曰： 从此至军，将军其裁之。 复命曰： 见其虚则进，见其实则退。勿以身贵而贱人，勿以独见而违众，勿恃功能而失忠信。士未坐勿坐，士未食勿食，同寒署，等劳逸，齐甘苦，均危患，如此则士必尽死，敌必可亡。 将受词，凿凶门，引军而出，君送之，跪而推毂，曰： 进退惟时，军中事不由君命，皆由将出。 若此，则无天于上，无地于下，无敌于前，无主于后。是以智者为之虑，勇者为之斗，故能战胜于外，功成于内，扬名于后世，福流于子孙矣。
