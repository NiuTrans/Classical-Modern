〔1〕吴、曾两生至，备道道通恳切为道之意，殊慰相念。若道通真可谓笃信好学者矣。忧病中会不能与两生细论，然两生亦自有志向、肯用功者，，每见辄觉有进，在区区诚不能无负于两生之远来，在两生则亦庶几无负其远来之意矣。临别以此册致道通意，请书数语。荒愦无可言者，辄以道通来书中所问数节，略下转语奉酬。草草殊不详细，两生当亦自能口悉也。来书云：用工夫只是 立志 ，近来于先生诲言时时体验，愈益明白。然于朋友不能一时相离。若得朋友讲习，则此志才精健阔大，才有生意：若三五日不得朋友相讲，便觉微弱，遇事便会困，亦时会忘。乃今无朋友相讲之日，还只静坐，或看书，或游衍经行，凡寓目、措身，悉取以培养志，颇觉意思和适：然终不如朋友讲聚，精神流动，生意更多也。离群索居之人，当更有何法以处之？ 此段足验道通日用工夫所得，工夫大略亦只是如此用，只要无间断，到得纯熟后，意思又自不同矣。大抵吾人为学，紧要大头脑，只是 立志 ，所谓 困、忘 之病，亦只是志欠真切。今好色之人，未尝病于困忘，只是一真切耳。自家痛庠，自家须会知得，自家须会搔摩得；既自知得痛痒，自家须不能不搔摩得。佛家谓之 方便法门 ，须是自家调停斟酌，他人总难与力，亦更无别法可设也。
〔2〕来书云： 上蔡常问 天下何思何虑 。伊川云； 有此理，只是发得太早。 在学者工夫，固是 必有事焉而勿忘 ，然亦须识得 何思何虑 底气象，一并看为是。若不识得这气象，便有正与助长之病；若认得 何思何虑 ，而忘 必有事焉 工夫，恐人堕于 无 也。须是不滞于 有 ，不堕于 无 。然乎否也？ 所论亦相去不远矣，只是契悟未尽。上蔡之问，与伊川之答，亦只是上蔡、伊川之意，与孔子 系辞 原旨稍有不同。 系 言 何思何虑 ，是言所思所虑只是一个天理，更无别思别虑耳，非谓无思无虑也。故曰： 同归而殊途，一致而百虑，天下何思何虑。 云 殊途 ，云 百虑 ，则岂谓无思无虑邪？心之本体即是天理。天理只是一个，更有何可思虑得？天理原自寂然不动，原自感而遂通，学者用功，虽千思万虑，只是要复他本来体用而已，不是以私意去安排思索出来。故明道云： 君子之学，莫若廓然而大公，物来而顺应。 若以私意去安排思索便是用智自私矣。 何思何虑 正是工夫。在圣人分上，便是自然的：在学者分上，便是勉然的。伊川却是把作效验看了，斫以有 发得太早 之说。既而云： 却好用功 ，则已自觉其前言之有未尽矣。濂溪主静之论亦是此意。今道通之言，虽已不为无见，然亦未免尚有两事也。
〔3〕来书云： 凡学者才晓得做工夫，便要识得圣人气象。盖认得圣人气象，把做准的，乃就宁地做工夫去，纔不会差，纔是作圣工夫。未知是否？ 先认圣人气象，昔人尝有是言矣，然亦欠有头脑，圣人气象自是圣人的，我从何处识认？若不就自己良知上真切体认，如以无星之称而权轻重，未开之镜而照妍媸，真所谓以小人之腹，而度君子之心矣。圣人气象何由认得？自己良知原与圣人一般，若体认得自己良知明白，则圣人气象不在圣人而在我矣。程子尝云； 觑着尧学他行事，无他许多聪明睿智，安能如彼之动容周旋中礼？ 又云 心通于道，然后能辨是非。 今且说通于道在何处？聪明睿智从何处出来？
〔4〕来书云： 事上磨练。一日之内，不管无事，只一意培养本原。若遇事来感，或自己有感，心上既有觉，安可谓无事？但因事凝心一会，大段觉得事理当如此，只如无事处之，尽吾心而已。然仍有处得善与未善，何也？人或事来得多，须要次第与处，每因才力不足，辄为所困，虽极力扶起而精神已觉衰弱。遇此未免要十分退省，宁不了事，不可不加培养。如何？ 所说工夫，就道通分上也只是如此用，然未免有出入在。凡人为学，终身只为这一事。自少至老，自朝至暮，不论有事无事，只是做得这一件，所谓 必有事焉 者也。若说 宁不了事，不可不加培养 ，却是尚为两事也。 必有事焉而勿忘勿助 ，事物之来，但尽吾心之良知以应之，所谓 忠恕违道不远 矣。凡处得有善有未善及有困顿失次之患者，皆是牵于毁誉得丧，不能实致其良知耳。若能实致其良知，然后见得平日所谓善者未必是善，所谓末善者，却恐正是牵于毁誉得丧，自贼其良知者也。
〔5〕来书云： 致知之说，春间再承诲益，已颇知用力，觉得比旧尤为简易。但鄙心则谓与初学言之，还须带 格物 意思，使之知下手处。本来 致知  格物一并下，但在初学未知下手用功，还说与 格物 ，方晓得 致知 云云 。 格物 是 致知 功夫，知得 致知 便已知得 格物 ：若是未知 格物 ，则是 致知 工夫亦未尝知也。近有一书与友人论此颇悉，今往一通，细观之，当自见矣。
〔6〕来书云： 今之为朱、陆之辨者尚未已：每对朋友言，正学不明已久，且不须枉费心力为朱、陆争是非，只依先生 立志 二字点化人。若其人果能辨得此志来，决意要知此学，已是大段明白了；朱，陆虽不辨，彼自能分得。又常见朋友中见有人议先生之言者，辄为动气；昔在朱，陆二先生所以近后世纷纷之议者，亦见二先生工夫有未纯熟，分明亦有动气之病：若明道则无此矣。观其与吴师涉论介甫之学云： 为我尽达诸介甫，不有益于他，必有益于我也。 气象何等从容！常见先生与人书中亦引此言，愿朋友皆如此，如何？ 此节议论得极是极是，愿道通遍以告于同志，各自且论自己是非，莫论朱、陆是非也。以言语谤人，其谤浅，若自己不能身体实践，而徒入耳出口，呶呶度日，是以身谤也，其谤深矣。凡今天下之论议我者，苟能取以为善，皆是砥砺切磋我也，则在我无非警惕修省进德之地矣。昔人谓攻吾之短者是吾师，师又可恶乎？
〔7〕来书云： 有引程子 人生而静，以上不容说，才说性便已不是性。 何故不容说.．何故不是性？晦庵答云： 不容说者，未有性之可言：不是性者，已不能无气质之杂矣。 二先生之言皆未能晓，每看书至此，辄为一惑，请问。 生之谓性 ，生字即是气字，犹言 气即是性 也：气即是性； 人生而静，以上不容说 ，才说 气即是性 ，即已落在一边，不是性之本原矣。孟子性善，是从本原上说。然性善之端，须在气上始见得，若无气亦无可见矣。恻隐、羞恶、辞让、是非即是气。程子谓 论性不论气，不备；论气不论性，不明。 亦是为学者各认一边，只得如此说。若见得自性明白时，气即是性，性即是气，原无性、气之可分也。
