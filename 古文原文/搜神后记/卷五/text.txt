晋安帝时，侯官人谢端，少丧父母，无有亲属，为邻人所养。至年十七八，恭谨自守，不履非法。始出居，未有妻，邻人共愍念之，规为娶妇，未得。端夜卧早起，躬耕力作，不舍昼夜。后于邑下得一大螺，如三升壶。以为异物，取以归，贮瓮中。畜之数日。端每早至野还，见其户中有饭饮汤火，如有人为者。端谓邻人为之惠也。数日如此，便往谢邻人。邻人曰： 吾初不为是，何见谢也。 端又以邻人不喻其意，然数尔如此。后更实问，邻人笑曰： 卿已自取妇，密著室中炊爨，而言吾为之炊耶？ 端默然心疑，不知其故。后以鸡鸣出去，平早潜归，于篱外窃窥其家中，见一少女，从瓮中出，至灶下燃火。端便入门，径至瓮所视螺，但见女。乃到灶下问之曰： 新妇从何所来，而相为炊？ 女大惶惑，欲还瓮中，不能得去，答曰： 我天汉中白水素女也。天帝哀卿少孤，恭慎自守，故使我权为守舍炊烹。十年之中，使卿居富得妇，自当还去。而卿无故窃相窥掩，吾形已见，不宜复留，当相委去。虽然，尔后自当少差。勤于田作，渔采治生。留此壳去，以贮米谷，常不可乏。 端请留，终不肯。时天忽风雨，翕然而去。端为立神座，时节祭祀。居常饶足，不致大富耳。于是乡人以女妻之。后任至令长。云今道中素女祠是也。
晋太康中，谢家沙门竺昙遂，年二十余，白皙端正，流俗沙门。常行经清溪庙前过，因入庙中看。暮归，梦一妇人来，语云： 君当来作我庙中神，不复久。 昙遂梦问： 妇人是谁？ 妇人云： 我是清溪庙中姑。 如此一月许，便病。临死，谓同学年少曰： 我无福，亦无大罪，死乃当作清溪庙神。诸君行过，当看之。 既死后，诸年少道人诣其庙。既至，便灵语相劳问，声音如昔时。临去云： 久不闻呗声，思一闻之。 其伴慧觐便为作呗讫。其神犹唱赞。语云： 岐路之诀，尚有凄怆。况此之怪，形神分散。窈冥之叹，情何可言。 既而歔欷不自胜，诸道人等皆为涕泣。
王导子悦为中书郎，导梦人以百万钱买悦，导潜为祈祷者备矣。寻掘地，得钱百万，意甚恶之，一一皆藏闭。及悦疾笃，导忧念时至，积日不食。忽见一人，形状甚伟，被甲持刀。问是何人，曰： 仆，蒋侯也。公儿不佳，欲为请命，故来尔。公勿复忧。 导因与之食，遂至数升。食毕，勃然谓导曰： 中书命尽，非可救也。 言讫不见。悦亦陨绝。会稽郧县东野有女子姓吴，字望子，路忽见一贵人，俨然端坐，即蒋侯像也。因掷两橘与之。数数形见，遂隆情好。望子心有所欲，辄空中得之。常思脍，一双鲤自空而至。
孙恩作逆时，吴兴分乱，一男子忽急突入蒋侯庙。始入门，木像弯弓射之，即卒。行人及守庙者：无不皆见。
晋太元中，乐安高衡为魏郡太守，戍石头。其孙雅之在厩中，云有神来降。自称白头公，拄杖光辉照屋。与雅之轻举宵行，暮至京口来还。后雅之父子为桓玄所杀。永和中，义兴人姓周，出都，乘马，从两人行。未至村，日暮。道边有一新草小屋，一女子出门，年可十六七，姿容端正，衣服鲜洁。望见周过，谓曰： 日已向暮，前村尚远。临贺讵得至？ 周便求寄宿。此女为燃火作食。向一更中，闻外有小儿唤阿香声，女应诺。寻云： 官唤汝推雷车。 女乃辞行，云： 今有事当去。 夜遂大雷雨。向晓，女还。周既上马，看昨所宿处，止见一新冢，冢口有马尿及余草。周甚惊惋。后五年，果作临贺太守。
豫章人刘广，年少未婚。至田舍，见一女子，云： 我是何参军女，年十四而夭，为西王母所养，使与下土人交。 广与之缠绵。其日，于席下得手巾，裹鸡舌香。其母取巾烧之，乃是火浣布。
桓大司马从南州还，拜简文皇帝陵，左右觉其有异说。登车，谓从者曰： 先帝向遂灵见。 既不述帝所言，故众莫之知。但见将拜时，频言 臣不敢 而已。又问左右殷涓形貌。有人答： 涓为人肥短，黑色甚丑。 桓云： 向亦见在帝侧，形亦如此。 意恶之。遂遇疾，未几而薨。
