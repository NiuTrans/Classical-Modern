<strong>戴楼门宅</strong>
显谟阁直学士林邵．年二十岁时．赴省试．入京师．僦居戴楼．门内所处极荒僻．人多言彼宅凶怪．以其僦直廉．不问也．数日后．闻堂屋两山小儿语声．唤仆登屋视之．无所见．次夕三鼓宿房内．有盗至．尽揭盖覆衣衾去．而门窗如初．须臾一仆举所卧荐席．其下若新坎穴．衣衾在焉．又次夕．阴晦中一物坠地．声甚大．至晓．乃花纹石段四五．各长数尺．里巷来观．有识者云．此州桥花石也．时方修桥．往验之信然．遂徙出．
<strong>林氏婿婢</strong>
林显谟长女．初嫁一武官．夫妇对饮．遣婢往堂后小圃摘菜．少顷．婿忽大叫仆地．如中风状．至晓始苏．婢亦方还．蓬头垢面．衣服皆沾污．疑其乘隙有他过．诘之．云．初入圃．放灯笼于侧．以小刀掘菜根．方举一窠．有小儿长尺许．自地踊出．挥刀斫之．应手成四五儿．愈斫愈多．牵衣而上．遂为所压坠．昏不醒．及觉日已出．度其见怪时．正婿得疾之际．婿自是感心疾死．林女后适中大夫任廱．
<strong>王厚萝卜</strong>
王厚．韶之长子．位至节度使．为边帅．晚年归京师．一日家集．菜楪内萝卜数十茎．忽起立．须臾行于案上．众皆愕然．厚怒形于色．悉撮食之．登时呕吐．明日死．幼弟采．字辅道．宣和初．为兵部侍郎．坐天神降其家．被极刑．人以为韶用兵多杀之报．
<strong>天台玉蟾蜍</strong>
蔡州城西军营中．有庙曰天台山庙．不知其义．庙中有石．高三尺．石眼有水．虽旱岁不涸．尝为人发地测之．愈深愈大．不可穷极．又有小白蟾蜍．雪色而朱目．常在水中．或至人家．则为吉兆．朱鲁公丞相胜非郡人也．崇宁四年春．得之于所居堂户限下．以净器覆之．周围封志甚密．祝之曰．若果通灵．当自归庙．至暮举器无见矣．径往庙访视．乃在水中．是岁朱公登第．
<strong>济州逆马</strong>
政和初．济州村民家马生驹．七日大与母等．额上一目．中有二晴．鼻吻如龙．吻边与蹄上斑文如虎．色正赤．两膊皆起肉焰．一夕食其母．皮骨无遗．逸出田间．民虑其为患．集数十人追杀之近邸．画工图其形以示人．盖兽中枭獍也．
<strong>南京龟蛇</strong>
靖康元年闰月．北虏犯南京．合围方急．有穹龟见城中．大如车轮．高三尺．骨尾九条．甲色黄如蜡．每甲刻一字．可辨者八．云郭负放生．千秋万岁．余不可读．目光射人．颈鳞如钱．顾视殊不凡．留守朱鲁公．命置于城隍庙．郡人争往观．公畏其惑众．乃言龟不食．岂思水耶．投之南湖．不复出．继又雷万春庙有大赤蛇．蟠香炉中．累日不动．但时或举首．人莫敢近．公作文祭焉．且言贼犯城．不施阴助．乃出异物以怖人．何也．即日蛇亡．凡受敌逾半年．竟不能陷．
<strong>秉国大夫</strong>
张邦昌为中书舍人．使高丽．至明州．谒东海庙．夜梦神告曰．他日至中书侍郎．但不可为秉国大夫．后数年．当宣和末．果有凤池之拜．靖康元年正月九日．围城中拜少宰．出质于虏营．挟以归燕山．明年．都城失守．虏胁立为楚帝．遂坐诛．
<strong>朱胜私印</strong>
朱丞相留守南京．虏寇来攻．方修守备．夜巡城至南门．见壕外光照地．冏然如烛．遣人视之．无物也．谨识其处．旦而掘之．得一铜方印．大径寸．古篆四字．曰朱胜私印．铜色深绿．制作甚精．朱公名胜非．而印．曰朱胜私．亦异矣．右八事皆见朱丞相秀水间居录．乾道八年．予仲兄留守建康．亦发土得印．径寸七分．其文十二字．曰西道行营水陆诸军都虞候印．欲考其何时而未暇也．
<strong>大浑王</strong>
闻人兴祖．字余庆．秀州人．博学有文采．魁伉豪梗．不拘小节．居于近郊．自称东郊耕民．为州学录．与学谕娄虡友善．绍兴丁卯夏．虡以疾卒．秋九月．兴祖梦一客来访其居．绯袍跨马．导从甚盛．谛视乃虡也．谓兴祖曰．幸当与君联事．呼后骑使升．曰．此马顷刻千里．俯仰间身已据鞍．遂交辔而行．夹道列炬如昼．行数里．火光浸微．至大官府．中有殿南向垂帘．帘内灯烛明灭．廷下吏卒．或坐或卧．见二骑至．不为起．二人转而东．复少北．有听事对设两榻．执事者鞠躬声喏．虡揖就坐．曰．此君治所也．俄一小儿自屏间出．挽其衣虡曰．令嗣先在此矣．盖数年前所失稚子也．虡曰．君且归．徐当相迎．兴祖方揽辔．蹶然而寤．明日．遍告常所来往者．疑为不祥．未几因出谒．过娄氏之门．毛骨凛然俱竦．即得疾．扶归家．信宿而卒．卒后其表弟陈振．梦见之．与语如平生．振曰．闻兄为冥吏．信否．兴祖唯唯．振又曰．人持杯珓来卜者．兄能告以吉凶乎．曰．大浑王雅不喜此．振曰．然则兄为大浑王官属邪．兴祖遽曰．吾失言．吾失言．号恸而去．振惊寤．尚依约闻其哭声云．
<strong>张氏狱</strong>
政和初．宗室郇王仲御．判宗正．其第四女．嫁杨侍郎之孙．杨早失父．其母张氏．性暴猛．数与妇争詈．杨故元祐党籍中人．门户不得志．妇尤郁郁．张尝曰．汝以吾为元祐家．故相陵若此．时节会须改变．吾家岂应终困．妇以其语告郇王．王次子士骊妻吴氏．王荆公妻族也．每出入宰相蔡京家．遂展转达于京．京以为奇货．即捕张置开封狱．府尹劾以诽谤乘舆．言语切害．罪至陵迟处斩．二法吏得其事．曰．妇人尚无故杀法．安得有大逆罪．尹怒．并杖之．二人皆以疮溃死．张竟抵法．行刑之日．郇王矍然不谓至此．骊与两弟入市观．未几．辄相继死．骊见妇人被血．蹲屏帐间．又作鬼语曰．我本不欲校．无柰二法吏不肯．蔡京后感疾．命道士奏章．道士神游天门．见一物如堆肉．而血满其上．旁人言上帝正临轩决公事．顷之．一人出．问道士何以来．告之故．其人指堆肉曰．蔡京致是妇人于极典．来诉于天．方此震怒．汝安得为上章．对曰．身为道士．而奉宰相之命．岂敢拒之．曰．后不得复尔．又曰．适已有符遣京送潭州安置矣．汝可亟还．道士寤．密以告所善者．又十年．京乃死于长沙．然郇王女及吴氏．俱至八十．
<strong>汤史二相</strong>
缙云汤丞相．四明史丞相．绍兴十五年乙丑．俱在临安．汤公以政和令赴词科．史公以进士赴省试．同诣韩慥问命．慥时方葺所居．仅留一席地．每客来立谈即逝．及二公至各言甲子．慥呼小女设倚．延坐置茶．咨叹良久．拱手曰．二公皆宰相．即日亨奋矣．皆不敢自谓然．是年并擢第．汤公由馆阁翰苑登枢府．以丁丑岁拜相．史公方为太学博士．常语人曰．韩慥言汤公．信神验．何独至于我而失之．今之相望．真天冠地屦也．庚辰之冬．汤公自左揆免归．史公正直讲建邸．用攀附恩亟迁．癸未春拜相．
<strong>荆山客邸</strong>
韩洙者．洺州人．流离南来．寓家信州弋阳县大郴村．独往县东二十里．地名荆山．开酒肆及客邸．乾道七年季冬．南方举人赴省试．来往甚盛．琼州黎秀才宿其邸．旦而行．遗小布囊于房．店仆持白洙．洙曰．谨守之．俟来取时．审细分付．黎生行至丫头岩．既一驿矣．始觉．亟回韩店．径趍卧室内．翻揭席荐．无所见而出．面色如墨．目瞠口哆．不能复言．洙曰．岂非有遗忘物乎．愀然曰．家在海外．相去五千里．仅有少物．以给道费．一夕失之．必死于道路．不归骨矣．洙笑曰．为君收得．不必忧．命仆取以还．封记如初．解视之．凡为银四十四两．金五两．又金钗一双．黎奉银五两致谢．拒不受．黎感泣而去．明年．游士范万顷．询知其事．题诗壁间曰．囊金遗失正茫然．逆旅仁心尽付还．从此弋阳添故事．不教阴德擅燕山．又跋云．世间嗜利．为小人之行者．比比皆是．闻韩子之风．得无愧乎．洙今见存．
<strong>夏二娘</strong>
京师妇人夏二娘．死经年．见梦其子杜生曰．我在生时．欠某坊王家钱十二贯．某坊陈家钱三十四贯．坐谪为王氏驴．而鬻于陈．王氏所得价钱偿已足．而陈未也．日与之负麦．然一往反．才直三十八钱许．今日以外．尚欠十八千．非两年不可了．吾昔日瘗银百余两于堂内户限下．可发取以赎我．其子曰．即往寻访．以何为记．曰．明早从南薰门入．一骡最先行．别又一驴．次则我．汝来时．我自举头视汝．杜生寤．掘地得银．径诣南薰待之．果遇麦驮联翩来．第三者仰头相视．杜雨泣．欲牵以归．陈氏之役曰．此吾主家物．汝何为者．杜曰．吾母也．当还原价以赎．其人不许．相与忿争．厢官录送府．府尹扣其说．命引驴至前．谓曰．果识汝子．可衔其裾．应声而然．尹异之．时刘豫盗京师．尹具以白豫．呼入殿廷．复谓之曰．能举前两足搭于肩上．则信矣．应声亦然．豫嗟异良久．欲官为给钱．杜拜曰．若尔恐母债不得释．愿自出钱而丐驴归．豫许焉．杜扫一室．谨事之．又二年乃死．买棺加衣衾以葬．后朝廷得河南．杜氏子来归．居赣州．为人话其事如此．
<strong>华阴小厅子</strong>
宣和间．陕西某郡守赴官．食于道上驿舍．一道人从外直入．阍者谕使去．不肯听．家人望见亦怒．争遣逐之．独郡守延问其故．但云．尊官过华阴时．若见小厅子．幸留意．他无所言也．语毕径出．守欲扣其曲折．使追之．不可及．洎入关．浮舟溯渭晚泊矣．从吏白有小史持刺．称华阴小厅子欲参谒．拒以非时．则曰．有一事将语使君．然吾祗役於邑中．来日朔旦．不可脱身．故乘休假驰至此．此去邑尚百里也．守忆道人语．命呼登舟．则又曰．所言绝秘．不愿傍近闻之．必移泊北岸乃可．守又从之．舟人谓系缆已定．无故而北．岂非奸盗设计乎．北又非安稳处．不得已而行．迨至北岸．其人杳不来．尽室怨悔．业已尔．无可奈何．夜未半．大风忽起．如山颓泉决之声．鱼龙悲吟．波浪溅激．摇兀不得寐．兢忧达晓．望南岸既崩摧数仞．客舟同憩宿者．沦溺无余．及到县访求此吏．盖未尝有也．一家免葬鱼腹．异哉．
<strong>武昌州宅</strong>
刘亚夫．为武昌守．始入州宅．望堂上若有人．及升堂．正见妇人在门扇内立．垂双足于外．亲往视之．盖新被刖者．履袜皆鲜洁．不见上体．立而不仆．刘疑以为奸人所为．阴察中外．寂无声迹．凡停留两日．乃命埋藏之．竟不测其异．孙革说．
<strong>大庾疑讼</strong>
大庾县吏黄节妻李四娘．素与人淫通．乘节出外．挈三岁儿奔之．与俱逃．行未久．儿啼不可止．乃弃草间．县手力李三者．适以事到彼．见儿宛转地上．心不忍．抱之归．家人皆喜．节还舍．失妻子．求访备至．李三居数里间．正挟儿为戏．而节来．即告其邻共捕执送县．穷鞫甚苦．李诬服云．家无子．故杀黄之妻．沉尸于江．而窃儿以归．今既成擒．甘就死不悔．狱成且诣郡．正械立廷下阴云忽兴．雷电皆至．李杻械自解脱．兀兀如痴．稍定．则推吏巳死．背有朱书字．似言狱冤．诸吏二十辈．皆失巾．邑令亦怖慑．良久呼问李所见．但云．眼界漆黑．不知所以然．独长官坐青纱帐中耳．令恐悔．亟释之．而四娘与淫夫终不获．时绍兴十九年八月二十九日也．黄节李三并此儿．至今无恙．
