<strong>邓城巫</strong>
襄阳邓城县有巫师．能用妖术．败酒家所酿．凡开酒坊者、皆畏奉之．每岁春秋．必遍谒诸坊．求丐年计．合十余家率各与钱二十千．则岁内酒平善．巫亦藉此自给．无饥乏之虑．一岁因他事颇窘用．又诣一富室有所求．曰、君家最富赡．力足以振我．愿勿限常数．主人拒之甚峻．曰、年年饷君二万钱．其来甚久．安得辄增．宁败我酒．一钱不可得．巫嘻笑而退．出驻近店．遣仆回买酒一升．盛以小缶．取粪污搅杂．携往林麓．禹步诵咒．环绕数匝．瘗之地乃去．适有道士过见之．识其为妖．而不知事所起．巫还店喜甚．俄道士亦继来．少憩访酒家．见举肆遑遑忧窘．问其故．曰、为一巫所困．今酒瓮成列．尽作粪臭．惧源源不已．欲往寻迹哀求之．道士曰、吾亦见此人．不须往求．吾有术能疗．但已坏者不可救耳．即焚香作法．半日许臭止．又言凡为此法以败五谷者．□□粪秽罪甚大．君家宜斋戒．当奉为拜章上愬．其家方忿恚迫切．趣营醮筵．道士伏廷下．逾数刻始起．曰、玉帝有饬．百日内加彼以业疾．然未令死也．自是巫日觉踝间庠．爬搔不停．忽生一赘．初如芡实．累日后益大．巍然径尺如毬．而所系摇摇才一缕．稍为物枨触．则痛彻心膂．不复可履地．子孙织竹为箦．舁以行丐．饮食屎溲杂箦中．所至皆掩鼻．历十年乃死．胡少汲尚书宰邑．尚见之．其子栝说．
<strong>徐楼台</strong>
当涂外科医徐楼台．累世能治疖．其门首画楼台标记．以故得名．传至孙大郎者．尝获乡贡．于祖业尤精．绍兴八年、溧水县蜡山富人江舜明、背疽发．扣门求医．徐云可治．与其家立约．俟病愈．入谢钱三百千．凡攻疗旬日．饮食悉如平常．笑语精神．殊不衰减．唯卧起略假人力．疮忽甚痛且庠．徐曰、法当溃脓．脓出即愈．是夜用药众客环视．徐以针刺其疮．捻纸张五寸许如钱缗大．点药插窍中．江随呼好痛．连声渐高．徐曰、别以银二十五两赏我．便出纸．脓才溃．痛当立定．江之子源怒．坚不肯与．曰、元约不为少．今夕无事．明日便奉偿．徐必欲得之．江族人元绰．亦在旁．谓源曰、病者痛已极．复何惜此．遂与其半．时纸捻入已逾一更．及拔去．血液交涌如泉．呼声浸低．徐方诧为痛定．家人视之、盖已毙．脓出犹不止．不一年、徐病热疾．哀叫不绝声．但云舜明莫打我．我固不是．汝儿子亦不是．如是数日乃死．二子随母改嫁其家医遂绝．
<strong>符助教</strong>
宣城符里镇人符助教、善治疽．而操心甚亡状．一意贪贿．病者疮不毒．亦先以药发之．前后隐恶不胜言．尝入郡为人疗疾．将辞归．自诣市买果实．正坐肆中．一黄衣卒忽至前．瞠曰、汝是符助教那．阴司唤汝．示以手内片纸．皆两字或三字作行．市人尽见之．疑为所追人姓名也．符曰、使者肯见容到家否．曰、当即取汝去．且急归．以七日为期．遂不见．满城相传符助教被鬼取去．及还至镇岸临欲登．黄衣已立津步上．举所执藤棒点其背．符大叫好痛．黄衣曰、汝元来也知痛．所点处随手成大疽如碗．凡呼謈七昼夜乃死．
<strong>水阳陆医</strong>
宣城管内水阳村医陆阳、字义若．以技称．建炎中．北人朱莘老编修、避乱南下．挈家居船间．其妻病心躁、呼陆治之．妻为言吾平生气血劣弱．不堪服凉剂．今虽心躁．元不作渴．盖因避寇惊忧．失饥所致．切不可据外证．投我以凉药．编修嗜酒得渴疾．每主药必以凉为上．不必与渠议也．我有私藏珍珠．可为药直．君但买好药见疗．欲君知我虚实．故丁宁相语．陆诊脉、认为伤寒阳证．煮小茈胡汤以来．妇人曰、香气类茈胡．君宜审细．我服此立死．陆曰、非也．幸宁心饮之．妇人又申言甚切．陆竟不变．才下咽．吐泻交作．妇遂委顿．犹呼云、陆助教、与汝地狱下理会．语罢而绝．后数年．溧水高淳镇李氏子病瘵．来召之．用功数日未効．出从倡家饮．而索钱并酒馔于李氏．李之兄怒．叱不与．及归已黄昏．乘醉下药数十粒．病者云、药在鬲间．热如火．又云．到腹中亦如火．又云、到脐下亦如火．须臾大叫．痛不可忍．自床颤悸坠地．至夜半．陆急投附子丹沙．皆不能纳．潜引舟．遁去．未旦李死．绍兴九年．陆暴得病．日夜呼曰、朱宜人、李六郎、休打我．我便去也．旬日而死．
<strong>秦楚材</strong>
秦楚材梓政和间、自建康贡入京师．宿汴河上客邸．既寝．闻外人喧呼甚厉．尽锁诸房．起穴壁窥之．壮夫十数辈．皆锦衣花帽．拜跪于神像前．称秦姓名．投杯珓以请．前设大镬．煎膏油正沸．秦悸栗不知所为．屡告其仆李福、欲为自尽计．夜将四鼓．壮夫者连祷不获．遂覆油于地而去．明旦、主人启门．谢秦曰、秀才前程未可量．不然．吾辈当悉坐狱．乃为言京畿恶少子．数十成群．或三年．或五年．辄捕人渍诸油中．烹以祭鬼．其鬼曰狞瞪神．每祭、须取男子貌美者．君垂死而脱．吁其危哉．顾邸中众客．各率钱为献．秦始忆自过宿州．即遇此十余寇．或先或后迹之矣．遂行至上庠．颇自喜．约同舍出卜．逢黥面道人携小篮．揖秦曰、积金峰之别．三百年矣．相寻不可得．误行了路．却在此耶．无以赠君．探篮中白金一块授之．曰、他日却相见．同舍欢曰、此无望之物．不宜独享．挽诣肆将货之．以供酒食费．肆中人视金．反覆咨玩不释手．问需几何钱．曰、随市价见偿可也．人曰、吾家累世作银铺．未尝见此品．转而之他．所言皆然．秦亦悟神仙之异．不肯鬻．以制酒杯、茶汤匕、药器．凡五物．日受用之．自此三十年无病苦．绍兴十六年．在宣城．忽卧疾．五物者同时失去．知必不起．果越月而亡．积金峰在茅山元符宫云．
<strong>建康头陀</strong>
政和初、建康学校方盛．有头陀道人之学．至养望斋前．再三瞻视不去．斋中钱范二秀才．诣之曰、道人何为者．对曰、异事异事．八坐贵人．都著一屋关了．两府直如许多．便没兴不唧溜底也．是从官有秦秀才者、众目为秦长脚．范素薄之．乃指谓曰．这长脚汉也．会做两府．客曰、君勿浪言．他时生死都在其手．满坐大笑．客瞠曰、诸君莫笑．总不及此公．时同舍生十人．唯邢之縡者．最负才气．为一斋推重．适从外来．众扣之．曰、也是个官人．略无褒语．遂退．后四十年间．其言悉验．秦乃太师桧也．范择善同去尘拂魏道弼良臣三参政．何任叟若巫子先伋两枢密．钱端修时敏元英周材两从官．一忘其姓名．独邢生潦倒．得一官即死．
<strong>洞元先生</strong>
沈若济、临安人．结庵茅山．以施药为务．宣和间、蒙召对．赐封洞元先生．尝指华阳洞之东隙地．曰、死必葬我于是．其徒以地势汗下为言．不听．绍兴十五年卒．其徒用治命．掘地六尺许．得石板．大书六字曰、沈公瘗剑于此．观者异焉．岂非先有神物告之者乎．佳城漆灯之说．信有之矣．右六事皆汤三益说。
<strong>天门授事</strong>
赣州宁都县胡太公庙．其神名雄．邑民也．生有异相．顾自见其耳．死而著灵响．能祸福人．里中因为立祠．崇宁初、邑士孙勰志康、梦白须翁邀至其家．问曰、如何可得封爵．孙意其神也．告曰、宜行阴功．无专祸人．翁曰、吾岂祸人者．吾为天门授事．日掌此邦人祸福．必左右窃闻之．托吾所云．妄出扰惑尔．孙曰、岁时水旱．最民所急．若能极力拯济．则县令郡守．必以上于朝．封爵可立致也．觉而审其为太公．五年丙戌、县大火．祷于祠．俄顷风云怒起．如有物驱逐之．火即灭．县以事白府．奏赐博济庙．明年．遂封灵著侯．噫神既受职于天．犹规规然慕世之荣名．唯恐不得．乃知封爵之加．固非细事．孙公梦中能晓神如是．可谓正士矣．黎珣作记。
<strong>大洪山跛虎</strong>
随州大洪山寺、有别墅曰落湖庄．绍兴十一年．庄僧遣信报长老净严遂师云、当路有跛虎．出颇害人．往来者今不敢登山．殊惧送供之不继也．净严即命肩舆而下．至虎所过处．下舆焚纸钱．遥见其来．麾从仆及侍僧、皆退避．独踞胡床以待．少焉虎造前．蹲伏于旁．弭耳若听命．时枣阳随两县巡检张腾、适被郡檄．就寺纳二乡税租．亦同往．且升高木．谛观之．不知严所说何语也．虎俄趍而去．自是绝迹不复出．见汉东志。
<strong>张台卿词</strong>
国朝故事、翰林学士草宰相制．或次补执政．谓之带入．大观三年六月八日、何清源执中登庸．四年六月八日、张无尽商英登庸．皆张台卿阁草麻．竟无迁宠．时蔡京责太子少保．张当制．诋之甚切．为搢绅所传诵．京衔之．会复相．即出张知杭州．明年六月八日、宴客中和堂．忽思前两岁宿直命相、正与是日同．乃作长短句纪其事．曰、长天霞散．远浦潮平．危栏驻目江皋．长记年年荣遇．同是今朝．金鸾两回命相．对清光频许挥毫．雍容久正．茶杯初赐．香袖时飘．归去玉堂深夜．泥封罢．金莲一寸才烧．帝语丁宁．曾被华衮亲褒．如今漫劳梦想．叹尘踪杳隔仙鳌．无聊意、强当歌对酒怎消．观者美其词而讶其卒章失意．未几以故物召还．遽卒于官．寿止四十．台卿、河阳人．吴传朋说。
<strong>新建狱</strong>
豫章新建村民、夏夜群辈纳凉．有自他所疾走来．以手掩腹叫号曰、某人杀我．奔趍及其家．即死．家诉于县．县捕某人讯之．自言此夕在某处为客．与死者略无干涉．鞫不成．悉逮纳凉者二十辈．分囚之．使各道所见．皆曰、实闻其言如是．他非所知也．县令必欲得其情．棰掠不可忍．乃共为证辞以实之．引某人参对．不能胜众．诬强服．仰天而呼曰、某果杀人．不敢逃戮．若冤也．愿天令证人死于狱以为验．不旬日、狱疫暴起．凡十人相继殂．县令知其然．又畏凶身不获．竟不释此人．终亦死．
<strong>潮州象</strong>
乾道七年．缙云陈由义．自闽入广．省其父提舶司．过潮阳．见土人言比岁惠州太守挈家从福州赴官．道出于此．此地多野象．数百为群．方秋成之际．乡民畏其蹂食禾稻．张设陷穽于田间．使不可犯．象不得食．甚忿怒．遂举群合围惠守于中．阅半日不解．惠之迓卒一二百人．相视无所施力．太守家人窘惧．至有惊死者．保伍悟象意．亟率众负稻谷．积于四旁．象望见犹不顾．俟所积满欲．始解围往食之．其祸乃脱．盖象以计取食．故攻其所必救．尨然异类．有智如此．然为潮之害．端不在鳄鱼下也．由义说。
<strong>刘左武</strong>
刘左武者、河北人．南来江西一邑．三十年而亡．数岁间、妻及男女数人继死．但余子妇并幼子存．家赀本不丰．悉为一仆干没．至于五丧在殡不能葬．其侄宗奭、邑人涂氏甥也．内弟伯牛．以奭故．助之钱□千．且相率诣其家奠酹．奭顷随父为靖安宰．携小史来．是日从行．忽升堂据几．为刘君揖客状．呼其仆骂曰、吾一家五人．未能入土．此为何时．汝忍破荡吾生计．使至此极．非涂亲惠赐于我．当柰何．拱手起就伯牛．欲致谢．牛避不与之接．遂骂子妇曰、坐汝不解事．以及此．今复何言．又骂仆曰、汝乃愚人无足问．吾亦不诉于阴司．所以责汝者．聊欲使汝知幽明虽异路．不可欺也．仆但俯首不敢答．奭恶其久留．屡叱逐之．且高诵天蓬诸咒．即瞠目曰、我少顷自退何用作此．凡五六刻乃去．小史蹶然而起．无所觉．伯牛说。
