<strong>武师亮</strong>
抚州金溪主簿武师亮．秩满泊家于近村龙首院．夜有掷瓦击窗者．疑寺僧所为．旦而诘之．僧不敢对．徐言曰、此邑三郎神．响迹昭著．得非有所犯乎．武未信．明日行廊庑间．瓦砾从空而下．纷纷不绝．时方雪作．而掷者皆干．殆若古墓中物．武始惧．召僧诵经祷谢．怪亦然．至飞石满磬．其父取一砖题志．掷而祝曰、果触犯三圣．愿复以来．顷之再至．题处宛然．不得已自东厢迁于西．以避其怒．行李未定．扰扰如初．乃尽室入邑中．寓妙音道观．怪益甚．呼道士设醮致敬．略不为止．武怒．呼神名诟之．曰、汝为神．当聪明正直．何暴我如是．吾之待汝亦至矣．曾不少悛．恣具邪佷．自今以往．吾不复畏汝矣．语讫．音响寂然．先是家之箱箧．虽无锁钥者．亦如为物所据．牢不可启．是日开阖如常．石害遂息．
<strong>王通判仆妻</strong>
抚州王通判．家居疏山寺．其仆之妻少而美．寓士周舜臣．深属意焉．而不可致会．王遣人篝火扣门．邀周夜话．及开门．乃仆妻也．顾周笑．吹灯灭．相随以入．曰、非通判招君．我作意来此尔．周不胜惬适．遂留宿．明日再相逢．漠然如不识面．颇怪之．又疑与畴昔之夜所合者．肥瘠不类．至夜复来．不敢纳．坚不肯去．天未明．忽不见．周密扣寺僧．盖邻室有妇人菆柩．旋得病．月余乃愈．蔡子思教授者、闻之．特诣其室．焚香致祷．求一见．欲询乡里姓氏为谁．将为访其家．寂无所睹．
<strong>云林山</strong>
临川徐彦长．居金溪云林山下．妻党倪氏访之．宿于外室．时天雨晦冥．夜半后．有物推门．门即开．径入踞炉．吹火明而坐．倪从帐间窥之．似羊有髯．遍体皆湿．下床叱之．物跃起．仆于倪身．倪大叫．走出得脱．不知何怪也．
<strong>孙光禄</strong>
郑人赠光禄大夫孙俣卒．其家卜地以葬．长子恪．梦与弟河东尉悚．侍父及客张彦和者．同游山寺．光禄令煮面．恪辞以饱．彦和亦不食而起．独悚与对食．食罢．光禄曰、此去小梅山只四五里耳．彦和曰、几有十里．光禄曰、然．盖杨妃村只四五里也．梦后十日．河中报悚讣音至．亦相从卜葬．正与光禄同日．既过坟寺．寺僧馔面．以供两灵几．宛然梦中事也．墓在小梅山南．相去十里．又四里有杨家庄云．
<strong>江致平</strong>
江致平与能相老翁善．翁忽告之曰．君何为作损阴德事．不一年死矣．江、吉人也．应曰、吾安得有此．翁曰、试思之．江曰、自省无他恶．但昔年为试官时．置一亲旧在高等．其实有私焉．独此事耳．翁曰、是也．君以一己好恶．而私天爵以授人．其不免矣．未几而卒．呜呼．世人之过倍江公万万者比肩立．可不惧哉．
<strong>嵩山竹林寺</strong>
西京嵩山法王寺．相近皆大竹林．弥望不极．每当僧斋时．钟声隐隐出林表．因目为竹林寺或云五百大罗汉灵境也．有僧从陕右来礼达磨．道逢一僧．言吾竹林之徒也．一书欲达于典座．但扣寺傍大木．当有出应者．僧受书而行．到其处．深林茂竹．无人可问．试扣木焉．一小行者出．引以入．行数百步．得石桥．度桥百步．大刹金碧夺目．知客来迎．示以所持书．知客曰、渠适往梵天赴斋．少顷归矣．坐良久．望空中僧百余．驾飞鹤．乘师子．或龙或凤．冉冉而下．僧擎书授之．且乞挂搭．坚不许．复命前人引出．寻旧路以还．至石桥．指支径令独去．才数步．反顾则峻壁千寻．乔木参天．了不知寺所在．
<strong>陆仲举</strong>
大观中、太学生陆仲举．因上书论事屏出学．后复游京师．梦神告云．汝当发迹．何不上书．明夜再梦．陆以尝坐此谪．殊不信．乃迁舍避之．是夜又梦．犹未谓然．走谒故人高伸尚书．丐归资．相见甚喜．留之宿．翌旦朝回．谓曰、天觉极恼人．欲作政典．令吾为校证官．陆曰、此乃周官六典中一事耳．何不便作六典．而独举其一耶．伸曰、君好作一书言其事．陆始思神言．亟草书论之．伸命楷书吏．立誊写以入．遂得迪功郎．时张天觉为相．
<strong>洛中怪兽</strong>
宣和七年．西洛市中忽有黑兽．仿佛如犬．或如驴．夜出昼隐．民间讹言能抓人肌肤成疮痏．一民夜坐檐下．正见兽入其家．挥杖痛击之．声绝而仆．取烛视之．乃幼女卧于地已死．如是者不一．明年而为金虏所陷．
<strong>翁起予</strong>
翁起予商友．家于建安郭外．去郡可十里．上元之夕．约邻家二少年．入城观灯．步月松径．行未及半．遇村夫荷锄而歌．二少年悸甚．不能前．但欲宿道傍民舍．翁扣其故．一人曰、适见青面鬼持刀来．一人曰、非也．我见朱髟鼠豹裈持木骨朵耳．翁为证其不然．明旦方入城．其说青面者不疾而卒．朱髟鼠者得疾还死于家．翁独无恙．
<strong>胡大夫</strong>
常州人胡大夫．为信州守．方交印．厅事大梁迮迮有声．呼匠升屋相视．将加整葺．梁折厅摧．压死者数人．不越数日．胡疽发于背．堂中汤炉内灰火．无故飞扬．遍满一室．巨蛇垂头梁上．呱呱作儿啼．胡病三日而卒．右十事皆郑人孙申元翰所录．
<strong>窗棂小妇</strong>
常州宜兴僧妙湍．掌僧司文籍．与其辈二人．以岁暮持簿书．赴县审核．宿于庑下空室．三僧同榻．二仆在门外．已灭烛就枕．湍善鼓琴．暗中搏拊不止．二僧亦未交睫．闻有敲窗者．问之不对．以为小吏故作戏耳．少焉一声划窗甚响．僧起再明灯．即升榻．望窗纸破处．有妇人小面正可棂间．良久入卓上立．形体悉具．仅高尺余．僧唤仆不应．密相与计．此亦无足畏．俟其至前．则两人执之．一人启门呼仆入．五男子当一女鬼．便可成擒也．妇人稍下据倚坐．已与常人等．遂揭帐而登．僧始耸然如体挟冰霜．不暇施前策．妇人忽趋而下．自为掩帐．取钵便溺．其势如倾斗水．退至火边．大声吼．雷从地起．物与灯皆不见．湍琴犹在膝．惊魄定．方复起．共坐达旦．明日告邑胥．皆莫知何怪．其室今为吏舍云．
<strong>韶州东驿</strong>
王行中、与兄克中．自抚州金溪．携仆卒十余人．往广州省其父．过韶州东境．将入驿．驿卒白．此有所谓七圣者．多为往来之害．不若诣旅邸．安静无事．行中以谓卒惮于供承．故妄言恐我．且吾一行不为少．正有物怪．岂不能御．竟宿焉．众仆处外．三仆在堂．夜且半．内外诸门忽同时洞开．灯烛陈列．行中又疑为盗．杖剑膝上．须其入而杀之．克中但蒙被坐．诵楞严咒．良久闻堂上兵刃戛击．其呼噪应和之声．全与世间恶少年所习技等．行中窥于门．见七男子被发袒裼．各持两刀．跳掷作戏．始大惧．径登床．伏于兄后．众鬼入室．尽挈箱箧出．并帐亦掣去．取行庖食物啖嚼．又窃窥之．已断三仆首．并手足肝肺．分挂四壁．益骇怖．不敢复开目．渐亦昏睡．俄邻鸡再唱．寂不闻声．心稍定．天明而起．则笼帐之属元不移故处．三仆悉无恙．略述所见颇同．但不深记屠割时事．其宿于外十辈．亦有被此害者．虽皆不死．而神气顿痴．颜色枯悴．盖血液已失故也．克中仕至肇庆通判．行中为广西干官而卒．
<strong>海门盐场</strong>
通州海门县监盐场刘某．生一男．夜睡惊啼．父母往视．见儿头上有泥捻馒头两枚．挥去之．儿即愈．它日复然．自是常置坐侧．或与乳妪介处．则怪复至．刘知祟所为．责之曰、汝能为怪．胡不施吾夫妇间．但困婴孩何也．是夜故出宿外舍以验之．明旦起．枕席及蹋床上．凡列泥馒头三十余．大小各异．又衣服器皿之类．多无故而失．访之无踪．婢妾良以为苦．一日守门者语老仆曰、两尼童入宅甚久．可以遣出．仆入白之．元无有也．少顷门者见其出．即随逐之．过墙角小庙而隐．刘具香酒．诣其处祷曰、自居官以来．于事神之礼无所旷．何乃造妖如此．今与神约．能悉改前事．当召僧诵经．办水陆供．以资冥福．不然、投偶像于海中．焚祠伐树．二者唯所择．再拜而退．才还家．前后积失衣皿六十种．宛然具存．儿疾亦不作．刘满秩善去．代者到郡．郡守田世卿．招饭．席间话此事．至暮更衣久不返．遣官奴就视．已仆地气绝．呼医拯疗．中夕始苏．既之官．两子并夭．世卿闻彼大树起孽．命卒伐为薪．刘氏免其祸．而代者当之．为可怜也．
<strong>扬州醉人</strong>
建炎二年、郑人孙宣仲甫侍父大夫君恪如扬州．舍于旅邸．周官人者亦寓焉．一客醉且狂．从外来．踞肆邸内．出秽恶语．周指孙居室谓曰、此官员性猛厉．将执汝．盍去之．客愈喧勃．不可禁．良久大夫君出谒．宣仲独守舍．客径入室．解索缚宣仲于案．时群仆悉出．无救解者．周生亦闭户．客忽自舍去．登高桥．语行人曰、我适诣某店．遭孙大夫父子困辱．无面目见人．遂取腰间小佩刀．刺喉下立死．逻卒以告兵官．亟逮捕孙周诸人至．且将验视死者．俄而复苏能言．自索纸对状云、实以醉后狂言．原未尝为孙氏所辱．桥上云云、亦不能记．皆身之所为．他人无预也．于是尽得释．其人旋踵竟死．非生前一状．孙几为所累云．
<strong>海门主簿</strong>
通州海门县主簿摄尉事．入海巡警．为巨潮所惊．得心疾．谓其妻曰、汝年少又子弱．柰归计何．妻讶其不祥．簿曰、有妇人立我傍求绯背子．宜即与．妻缝绯纸制造焚之．明日又言渠甚感激．但云大一裾耳．妻诣昨焚处检视．得于灰中未化也．复为制一衣．簿时时说见人从灶突中下．而居室相去远．目力不能到．凡月余．预以死日告妻．奄忽而陨．官舍寓尼寺．妻不胜惧．倩两尼伴宿．才过灵帏前．一尼遽升几坐．作亡者语．且命邀邑宰孙愬．孙来与问答甚悉．又数小吏某人之过．乞棰之．孙如其戒．而谕以理曰、君诚不幸死．亦命也．眷眷如是．何得超脱．为邀僧惠瑜说佛法．经一日、尼乃醒．及丧归．又对众附语．令其妻欲嫁则嫁．切不可作羞污门户事．吾不恕汝．人或疑小吏之故云．
<strong>南丰主簿</strong>
闽人王某不欲名．为南丰主簿．惑官奴龙莹．遣妻子还乡．独与莹处．知县孙愨谏止之．不肯听．终窃负以逃．继调湖南教授．莹随之官．饮食菜茹．皆资于外庖．一日．莹携粥来．勤渠异常时．王未暇食．忽有煤尘落碗内．命撤之．莹曰、但去其污处足矣．何必弃．强王必使食．王怒曰、既不以为嫌．汝自啖之．莹亦不可．王愈忿．适一犬自前过．乃翻粥地上．纵使食．须臾间犬吐黑血．宛转而死．王诘其事．莹曰、粥自外入．非知其然也．命呼庖者．庖者曰、每日实供粥．旦独却．回云宅内己自办之．原粥尚在．可具验也．遂穷搜室中．得所煮钵．莹始色变．执送府讯鞫．服与候兵通．欲置药毒主翁．然后罄家赀以嫁．及议罪．以未成减等．杖脊而已．此可为后生之戒．非落尘赐祐．王其不免．
<strong>谢花六</strong>
吉州太和民谢六以盗成家．举体雕青．故人目为花六．自称曰青师子．凡为盗数十发．未尝败．官司名捕者踵接．然施施自如．巡检邑尉数负累．共集近舍穷素之．其党康花七者．家已丰余．欲洗心自新．佯为出探官军．密以告尉．尉孙革又激谕使必得．遂断其足来．乃遣吏护致．扣其平生．自言精星禽遁甲．每日演所得禽名．视以藏匿．如值毕月乌．则以月夜隐于乌巢之下．值房日兔．则当昼访兔蹊．往来若与本禽遇．则必败．家居大屋．而多栖止高树上．是时与康七同行劫．事既彰露．课得觜火猴．乃往水滨猴玃所常游处．忽一猴过焉．甚恶之．明日复得前课．又明日亦如之．而猴无足．知必无脱理．见康七来疑之．欲引避．为甘言所啖．又念相与为盗十年．不应遽卖我．才相近．右足遂遭斫．尚能跳行数十步．得一草药解止血定痛．拔以裹断处．又行百步．痛极乃仆．今无所逃死也．是年会赦．亦以一支折得放归．今犹存．虽不复出．但为群盗之师．乡里苦之．右七事孙革说．
