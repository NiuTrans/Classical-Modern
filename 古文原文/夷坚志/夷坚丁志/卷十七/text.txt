<strong>甘棠失目</strong>
番阳乡民甘棠、病失一目十年矣．淳熙三年六月一日、夜梦僧持数珠诵经．珠色莹黑．光耀可爱．试求之．得一珠而觉．后四日、以事入郡．出城东．于永平桥众中见道人．颀而长．著黄布袍．顾棠来．径前揽其衣．曰、与我偕去．棠疑且惧．却之．曰、素昧平生．适未尝相犯．何遽尔．道人笑曰、但来当示汝好事．既弗可脱．不得已随行．百步至江岸．岸先檥巨舟．即挽使登．鹢首挂金书牌刻敕赐职医字．左右侍女数人．美容丽服．向所未睹．道人云、汝失明久．今夙缘相值．当为汝医．棠谢曰、眼坏十年．瞳子已枯．虽医何益．道人不听．强令仰卧．使四女分执其手足．取铜箸搜搅眶间．痛不堪忍．泣而言感君恩意．吾尚存一眼．实不愿医．乃掖之起坐．一女倾瓶中汤半杯与饮．颇觉甘美．正念少憩．复拉卧如初．棠知无可柰何．委命而已．箸再入眶．觉脑后如钩出一物．徐以片纸掩其上．有顷去之．持镜使照．则双目了然．了无痛楚．棠惊喜起拜谢．请暂还．既至邸为人言所逢．无不骇异．好事者十余辈亟随之．及舟处略无见矣．棠时年三十八．其所居为崇德乡．自初得疾．家人日诵观世音菩萨名．香火供事甚谨．兹殆佛力云．
<strong>琉璃瓶</strong>
徽宗尝以紫流离胆瓶十付小珰．使命匠范金托其里．珰持示苑匠．皆束手．曰、置金于中．当用铁葭熨烙之乃妥贴．而是器颈窄不能．又脆薄不堪手触．必治之．且破碎．宁获罪．不敢为也．珰知不可强．漫贮箧中．他日行廛间．见锡工扣陶器精甚．试以一授之．曰、为我托里．工不复拟议．但约明旦来取．至则已毕．珰曰、吾观汝伎能．绝出禁苑诸人右．顾屈居此．得非以贫累乎．因以实谂之．答曰、易事耳．珰即与俱入而奏其事．上亦欲亲阅视．为之幸后苑．悉呼众金工列庭下．一一询之．皆如昨说．锡工者独前．取金锻治．薄如纸．举而裹瓶外．众咄曰、若然谁不能．固知汝俗工．何足办此．其人笑不应．俄剥所裹者．押于银箸上插瓶中．稍稍实以汞．掩瓶口．左右澒挏之．良久金附著满中．了无罅隙．徐以爪甲匀其上而已．众始愕眙相视．其人奏言琉璃为器．岂复容坚物振触．独水银柔而重．徐入而不伤．虽其性必蚀金．然非目所睹处无害也．上大喜．厚赍赐遣之．子又记元祐间、中官宋用臣、谪舒州、郡作大乐．鼓甚华．饰以金采．既登架．旁镮忽断．欲剖之．重惜工费．宋命别为大环．歧其股为锁须状．以铁固鼓腹之竁．即敲环入竁中．才入而须张．遂不复脱．是皆巧思得之于心．出人意表者．前事刘子思说。
<strong>袁仲诚</strong>
丹阳袁仲诚孚自右正言外补．已而为江东提刑．梦人告曰、真而不倨．曲而不屈．其义如何．梦中不能答．明日、以语馆客范存诚．存诚曰、下文盖云命世亚圣之大才．真吉梦也．未旬日．袁得风疾．卒于官．识者始解之曰、二句之上云、有风人之托物．二雅之正言．袁所历官、及所得疾．皆见于是矣．何物黠鬼司梦．能戏弄人如此．时乾道三年．
<strong>阎罗城</strong>
襄阳南漳人张腆、居县之雁汊．世工医．绍兴十八年夏、夜梦自所居东行二里许．过固城铺北上．久之入大城．出北门．登溪上高桥．桥上水中人往来如织．见其妻郑氏亦涉水登岸．欲前同途．转眄间已相失．俄别至一城．同行者莫知其数．腆已入门．回问户者此何郡县．曰、阎罗城也．腆知身已死．甚悲惧．彷徨无计．不觉又前进．至阶北．见大门三楹．与众俱入．过百许步．复至一门．五楹金碧照耀．顷之、又过一门．涂饰益华．两庑下对列司局．正殿极高大．垂黄帘．腆且行且观．至东庑吏舍门内．顾舍中人悉冠带．或朱或紫．前揖之．了不相应．独一绯衣者微作答．腆立移时．绯衣颇相悯．以足拨一砖．云可坐此．坐未定．妻忽立于门外．相顾皆漠然．顷之、一人自殿帘出．著黄背子背．拱手仰视屋桷．移步甚缓．若有所思．久而复入．腆问何官．绯衣摇手低语曰、此阎罗天子也．腆曰、适观状貌．与人间所画不同．却与清元真君甚相似．言未既．殿上卷帘呼押文字．群吏奔而往．下列囚甚众．或送狱．或枷讯．或即放去．度两时许．人去且尽．腆在吏舍．遥见其妻．亦决杖二十．但惊痛垂涕而已．须臾帘复垂．吏还舍解衣．半坐半卧．绯衣指腆谓同列曰、此人无过．何不令还．众皆默然．又言之．乃曰、公欲遣去．何必相问．其中一人云、渠虽欲去．三重门如何过得．绯衣戒腆曰、外面如有人相问．但云司里令唤狱子．腆逊谢而出．每及一门．必有问者．如其言即免．复寻旧路急行．将近屋东桥下．跌水中而寤．鸡既鸣矣．呼其妻．亦矍然惊觉．语所梦无不同者．妻骂曰、我方受杖时．君在旁．略不顾我．情如路人．岂可复为夫妇．遂各寝处．才数日、郑氏腰下忽微蠒．继生巨疮．痛不堪忍．凡十日脓始溃．又十日方愈．腆慨然弃家．诣均州武当山．从孙先生者访道．越十七年乃亡．谷城医者王思明、与腆相好．景裴弟官襄幕．得于思明云．
<strong>王稹不饮</strong>
严州观察判官王稹、京东人．每与人燕会．酒不濡唇．同官皆疑为挟诈．云得非阴伺吾曹醉中过失．售诸长官．以资进身计乎．益久稍以独醒侵之．稹长叹移时．愀然曰、久欲秘此事．诸君既相疑．敢不尽言．即袒衣示之背．两瘢相对．如尝受徒刑者．徐而言曰、三年前疽发于背甚恶．一日疮剧．冥冥不知人．或呼使出外．到官府．中有据案．见诘曰、汝曾为某州幕职乎．对曰、然．曰、某时某时．某人不应坐某罪．汝何得辄断之．对曰、此郡守之意．稹持之连日．尝入议状争辨．至遭叱怒．讫不能回．公牍始末具存．恨无由取至尔．主者命左右云云、一卒趍而出．俄顷已持文案来．主者反覆阅视．喜曰、汝果无罪．几误杀汝．今遣汝归．呼元追吏护送．吏颇贤．沿路款语．力戒曰、回世间切勿饮酒．问其故、不肯言．及寤、腥血交流．疮已溃．即日遂愈．性本好饮．思冥吏之戒．不忍再速死也．闻者皆惨惧自悔云．
<strong>淳安民</strong>
严州淳安县富家翁．误欧一村民至死．其家不能诉．民有弟．为大姓方氏仆．方激之曰、汝兄为人所杀．而不能诉．何以名为人．弟即具牒将诣县．方君固与富翁善．讽使来祈．已而答曰、此我家仆．何敢然．当谕使止之．彼不过薄有所觊耳．为唤仆面责．且导以利．仆敬听谢不敢．翁归以钱百千与仆．别致三百千为方君谢才数月．仆复宣言．翁又诣方．方曰、仆自得钱后．无日不饮博．今既索然．所以如是．当执送邑惩治之．翁惧泄．乞但用前策．又如昔者之数以与仆．方君曰、适得中都一知旧讯．倩市漆二百斤．仓卒不办买．翁幸为我市．当辇钱以偿直．翁曰、蒙君力如许．兹细事．吾家故有之．何用言价．即如数送漆．明年．仆又欲终讼．翁叹曰、我过误杀人．法不至死．所以不欲至有司者．畏狱吏求货无艺．将荡覆吾家．今私所费将百万．而其谋未厌．吾老矣．有死而已．乃距户自经．逾三年．方君为鄂州浦圻宰．白昼恍恍．于厅事对群吏震悸言曰固知翁必来．我屡取翁钱．而竟速翁于死．翁宜此来．亟还舍．不及与妻子一语．仆地卒．吏以所见白．始知其冥报云．
<strong>薛贺州</strong>
郑人薛锐仲藏、为贺州守．晚治事且退．意绪忽昏昏不佳．枕胡床假寐．或揖其前请行．身随以出．到某处．他吏来言曰、官人传语使君．使君大期甚不远．若自此不出仕．前程犹未艾也．薛寓会稽久．生理从容．宦情素薄．闻之即应曰、愿自此不复仕．吏即去．俄复来曰、官人欲得一文书为证．薛索纸笔书授之．吏顾曰、既已形于文牍．不可复悔矣．遂去．已而又来曰、官人甚喜．使君可归．薛惘然如梦觉．即日上章乞祠官还越．时淳熙三年、官为朝请郎．为人言少须至大夫．经郊恩任子．当挂冠矣．后二年薛致仕。
<strong>三鸦镇</strong>
三鸦镇在河北孤迥处．汝州鲁山县亦有三鸦镇镇官一员．俸入不能给妻孥．官况萧条．地多塘泺．舍蒲藕鱼鳖之外．市井绝无可买．前后监司未尝至．有运使行部．从吏导之过焉．入其治．则官吏已悉委去．无簿书可寻诘．徘徊堂上．顾纸屏间题字尚湿．试阅之．乃小诗曰、二年憔悴在三鸦．无米无钱怎养家．每日两餐唯是藕．看看口里出莲花．运使默笑而去．好事者传诵焉．蒙城高公泗师鲁、绍兴末、监平江市征．吴中羊价绝高．肉一斤．为钱九百．时郡守去官浙漕．林安宅居仁、摄府事．其人介而啬．意郡僚买羊肉食者必贪．将索买物历验之．通判沈度公雅、以告师鲁曰、君北人、必不免食此．盍取历窜改．毋为府公所困．师鲁笑谢．为沈话前说．且曰、亦尝仿其体．作一绝句云、平江九百一斤羊．俸薄如何敢买尝．只把鱼虾充两膳．肚皮今作小池塘．闻者皆大笑．林公微闻之．索历之事亦已．右四事皆高师鲁说
<strong>刘尧举</strong>
绍兴十七年．京师人刘观、为秀州许市巡检．其子尧举、买舟趋郡．就流寓试．悦舟人女美．日夕肆微言以蛊之．女亦似有意．翁媪觉焉．防察不少懈．及到郡．犹憩舟中．翁每出则媪止．媪每出则翁止．生束手不能施．试之日．出垂拱而天下治赋．秋风生桂枝诗．皆所素为者．但赋韵不同．须加修润．迨昏乃出．次日、试论复然．既无所点窜．运笔一挥．未午而归舟．舟人固以为如昨日也．翁媪皆入市．独女在．生径造其所．遂合焉．是夕．生之父母同梦人持榜来．报秀才为榜首．傍一人曰、非也．郎君所为事不义．天敕殿一举矣．觉而相语皆惊异．生还家．父母责讯之．讳不语．已而乃以杂犯见榜．后舟人来．其事始露．又三年．从官淮西．果魁荐．然竟不第以死．
