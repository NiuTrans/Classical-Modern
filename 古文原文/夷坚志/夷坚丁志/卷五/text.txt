<strong>三士问相</strong>
政和初．建州贡士李弼、翁楶、黄崇三人．偕入京师．游相国寺．时有术者．工相人．平生祸福．只断以数语．其验如神．共扣焉．曰．李君即成名．官至外郎．翁君须后一举．官亦相次．黄君隔三举乃可了．官亦与翁同．既而弼楶如其言．崇蹉跎恰九岁．方复获解．入京相者犹在．见崇来．大呼曰．何为至此．崇话畴昔事．且言李翁二君已登科．相者曰．往来如织．安能记省．姑以君今日论之．法当得升朝官以上．柰何作不义事．谋财杀人．阴谴已重．宜速归．非久当死．不必赴省试也．又问几子．曰、三人．曰、行亦绝矣．崇不乐而退．果下第归．不一年而死．三子继夭．妻改嫁．其嗣遂绝．初．崇母既亡．父年过六十．买妾有娠．临就蓐．崇在郡学．父与崇弟谋．晚年忽有此．吾甚愧．今将不举乎．或与人乎．不然．姑养育待其长．使出家若何．对曰．此亦常理．唯大人所命．不若举而生之．兄归须有以处．妾遂生男．第遣信报崇．崇即还．揖父于堂．父告以前事．命抱婴儿出．时当秋半．闽中家家造酒．汲水满数巨桶．置廷内以验其渗漏．崇以手接儿．径掷桶中溺杀之．父抆泪而已．盖黄氏赀业微丰．崇畏儿长大．必谋分析．故亡状如此．宜其陨身绝祀也．李弼仕至朝奉郎．宗子博士．翁楶至承议郎台州通判．相者可谓造妙矣．
<strong>陈通判女</strong>
兴化陈子辉．绍兴戊午．待南雄通判阙．居乡里．当夏夜．家人聚饮．其妻顾长女使理乐．乐声失节．怒而叱去之．女不复出．酒罢问所在．得于后堂空室中．对灯把针．痴不省事．挟与还．卧床则已死．气虽绝而心微温．医巫拯疗不効．凡奄奄百二十日．闻泉州有道士．善持法．招之而至．先以法印．印遍体．乃召其魂．云为漳州大庙所录．后两夕．忽呻吟作声．至旦．屈右足呼痛．视之．一指破流血．正昼稍能开目．又明日．始言外翁召我去．女外家在漳州．元未尝识．而说其舍宇不少差．且云．外翁嫁我与大王作小妻．受聘财金钗两双．臂缠一双．银十笏．钱千贯．采帛不胜计．猪羊各二十口．酒数十缸．我入王宫．大王极相怜．每日食饮．必三人共坐．又令训诸小婢音乐．留甚久．外报家人来欲取我．他未欲归．王亦使逐去．比两日间．又报或持官文书．督取甚峻．王发怒．遣兵捍拒之．使者将举火焚宫．通我身皆火焰．王欲相近不复得．群吏曳我以出．王索轿送我．轿卒恐惧奔窜．不得已独行．山路险确．腰股俱疲．过岭下．小石损我足．仆地移时．至今犹痛不堪忍．自是神采如旧．但每至阴雨．则小腹必痛．后以嫁迪功．郎郭某．辛酉岁．成昏于南雄州．
<strong>四眼狗</strong>
建阳黄德琬．买一犬纯黑．而眉下两点白如眼然．因呼为四眼．居三岁．田仆陈六来告曰．宅主众犬．屡啮杀羊．验之而信．家凡六犬．命悉击杀之．勿令遗类．以相教习．五犬死．独四眼佚去．过两夕．来梦于黄妻云．官欲尽杀犬．我实无罪．平生不咬羊．只在后门夜守贼．愿免一死．妻言之于黄．明日再究诘．果不与同类混迹．心欲贷之．已复归矣．自是真宿后墙下．又七年尚存．
<strong>师逸来生债</strong>
建阳医僧师逸．好负债．尝从县吏刘和．借钱十千．累取不肯偿．刘愤曰．放尔来生债．自是绝口不言．后五岁．逸死．又二岁．刘之母梦其来．如平常．俯而言曰．昔欠录公钱十贯．今日谨奉还．遂去．母觉而告刘．此何祥也．拂旦．田仆来报昨夕三更白牸生犊．
<strong>张一偿债</strong>
建阳乡民张一．贷熊四郎钱两千．子本倍之．经年不肯偿．熊督索倦矣．好与言曰．无复较息．但求本钱可乎．张愧谢．稍以与之．竟负元数八百．熊亦不复取．三年而张卒．卒之四年．熊梦张以八百钱来偿．置地上．皆小钱．留与坐．啜茶乃去．觉而与妻说方竟．一仆扣门曰．牛生犊甚大．急欲酒作福．熊喜甚．仅再旬．犊不疾辄死．邻屠来就买．熊需两千．屠笑曰．是有何所直．剥而尽货．岂不及此数．但有鬻牛之名．当先以酒及杯羹啖里正．又以饷四邻．乃取其赢．今唯有八百钱．幸见付．否则已耳．解腰间囊掷于地．正张生梦中所偿处．俨然小钱也．熊方悟前事．亟与之．
<strong>吴辉妻妾</strong>
绍兴甲子五月．江浙闽所在大水．崇南县黄亭镇人百余家尽走．登扣冰庵以避之．门廊堂殿皆满．建阳人吴辉．娶黄亭蓝氏．端午日．妻归宁．正值水祸．同一妾从父母栖于庵之钟楼．睡觉．闻鸡鸣．则身乃在山上松林中．莫知所以能至．迨旦观之．盖庵后山也．妾亦在旁．父母与家人皆不见．凡来庵中千口．其得生者十之一．悉若虚空中有人送出者．庵屋尽为水荡去．地面亦无复存．
<strong>句容人</strong>
绍兴二十一年十二月．知建康府王伸道□遣驶卒往茅山元符宫．限回程甚速．还次中涂．值夜寒甚．望山脚下园屋内爇火．亟就之．至则村民七八辈．围守一尸．云．是人自缢于此室．吾曹乃里正及邻保．惧为虫鼠所坏．故共守以须句容尉之来．众或坐或睡．驶卒不敢久留．独出行．月色朦胧．方前趍．而屋内人有相踵者．与之语．亦相应答．可二里许．正逢一缺沟．驶跃而过．后者不能越．坠于沟中．其声董然．驶回步扶掖．则死矣．奔诣道旁舍．扣户告主人曰．我欲还府．有山下守尸者相从．失足沟中．似不可救．幸为语诸人．使视之．舍翁烛火以往．正见数辈惊遽驰走．言失却死尸．闻其报．随以前．果得之．复舁还室．举置绳缳中．明日．尉熊若讷始至．盖强魂附尸欲为厉．驶卒亦危哉．
<strong>荆山庄瓮</strong>
秦氏当国时、金陵田业甚富．曰永宁庄者．保义郎刘稳主之．曰荆山庄者．陈某主之．绍兴壬申．刘因事过陈舍留宿．晚如厕．见群猪环瓮饮米泔．瓮为猪所摩．微露黄色．扣之则铜也．还访于陈．曰．顷以瓦瓮或木槽饲豕屡为所坏．前岁耕夫获此于土中．吾以米五斗得之．质性坚重．庶其可久．刘曰．我欲买往句容．改铸器玩可乎．陈曰．细事耳．刘偿绢两匹．命仆持归．磨治莹洁．光采粲然．是岁赍租入诣秦府．试以献相君．相君视之．乃真金也．盖汉时生金所制．重二十四斤．即奏诸御府．而厚以钱帛犒刘生．
<strong>员家犬</strong>
员琦．为建康军统领官日．部有四人善盗．昼解人衣．夜探鸡犬．无虚日．琦谕队将戒之．贷其前过．曰．后勿复犯．琦家养狗黑身而白足．名为银蹄．随呼拜跪．甚可爱．忽失之．揭榜募赎．凡两日余．老兵来报四偷方杀狗亨食．亟遣验视．狗已熟．皮毛俨然．琦命虞候涖埋．又以灰印印地面．使不可窃取．穷究曲折．果四人同谋．二人用索钩罥之于东门外城下．琦呼责将官．犹以已微物．使勿深治．将官取同谋者杖背五十．正盗者鞭满百．旬日内受鞭者皆死．一夕．琦门内闻狗爬声．绝似银蹄．家人皆笑曰．岂狗鬼乎．呼之即应．及启门．摇尾而入．衔人衣．且拜且跃．悦乐不胜名状．明日．验瘗处．印如初．土亦不陷．但穴中空空．又疑向所杀者．为他人家畜．复具载形色．遍榜外间．许人识认．亦无寻访者．始知其冤业所召云．银蹄再活十年方死．
<strong>威怀庙神</strong>
建阳县二十里间盖竹村有威怀庙．以灵应著．陈秀公升之少年时．家苦贫．朋友勉以应乡举．公虽行而心不乐．过庙入谒．祝杯筊曰．某家贫．今非费数千不可动．亦无所从出．敢以决于灵侯．举三投之．皆阴也．意愈不乐．同涂者强挽以前．既入城．梦人白言盖竹威惠侯来相见．出延之．具宾主礼．神起谢曰．公惠顾时．吾适赴庵山宴集．夫人不契勘．误发三阴筊．公此举即登科．官至宰相矣．公惊寤．他日斋戒秘往祷．连得吉卜如所占．果拔乡荐．明年登甲科．为熙宁相．
<strong>灵泉鬼魋</strong>
王田功．抚干建阳人．居县境之灵泉寺．寺前有田．田中有墩．墩上巨木十余株．径皆数尺．藤萝绕络．居民目为鬼魋．幽阴肃然．亦有岁时享祀者．王将伐为薪．呼田仆操斧．皆不敢往．王怒．欲挞之．不得已而行．才施数斧．木中血流．仆惧乃止．还白焉．王挞其为首者二人．曰．只是老树皮汁出．安得血．群仆知不可免．共买纸钱焚之．被发斫树．每下一斧．即呼曰．王抚干使我斫．竟空其林．得薪三千束．时绍兴十三年也．经月．王疽发于背．自言见祟物．既死．祟犹不去．众为别栽木其处以谢之．今蔚然成林．祟始息
<strong>鱼病豆疮</strong>
溧水尉黄德琬．巡警至高淳镇．见渔人檥舟十数．泊岸旁．不施罔罟．貌有愁色．问其故．对曰．今岁黄颡鱼遭疫．皆患豆疮．数日以来．无一鱼可捕．黄命取验之．举罔得数枚．熟果病疮．正与人所苦无异．或遍身或头尾口眼闲云．逾旬方平复．然居人畏有毒．不敢食也．
<strong>石臼湖螭龙</strong>
溧水县石臼固阳湖中．浅处有官圩．亘八十四里．为田千顷．名曰永丰圩．政和以来．历赐蔡韩秦三将相家．绍兴二十三年四月．为江水所坏．朝廷下江东发四郡民三万修筑．时秦氏当国．州县用命督工甚整．次年四月十二日正昼．忽有巨物．浮宣江而下．蹙浪蔽川．昂首游其闲．如蛟螭之类而戴角．村民老弱．夹岸呼噪．争携罔罟篮畚．循水旁捕鱼．邑尉黄德琬．适董役见之．问其人．皆云螭龙也．或一年．或二年．或三五年．必一出．其体涎沫甘腥．故群鱼逐而啖食．但掠岸时．渔人所获无百斤以下者．是日此物穿丹阳湖而去．至岁暮．石臼湖水合．舟楫不通．月望夜．又一螭自湖中徙丹阳．声如震霆．坚冰裂开一丈二尺余．鼓浪亦高．冰破处经两日不合、乃知圩堤决溃．盖是兽所为也.
<strong>陈才辅</strong>
建炎末．建贼范汝为、叶铁、叶亮作乱．建阳士人陈才辅．集乡兵．杀叶铁父母妻子．贼猖獗益甚．绍兴元年．遂据郡城．朝廷命提举詹时升．奉使谢向．同招安．群盗皆听命．独叶铁不肯．曰．必报陈才辅．乃可出．詹为立重赏．擒获以畀之．铁选三十辈监守人．与钱一千．戒之甚至．曰．失去则皆斩．欲明日邀使者．及诸酋．高会而甘心焉．监者以巨索缚陈脚．倒垂梁闲．大竹篾拲其手．剑戟成林．相近尺许．臿一刀甚利．至二更．众皆醉．陈默祷曰．才辅本心忠孝．为国为民．老母在堂．岂当身受屠害．若神明有知．愿使此曹熟睡．刀自近前．为破索出手．使得脱去．良久．刀果自前．如神物推拥．陈以掌就断其篾．两手既释．稍扳援割截．系缚尽断．遂握刀趍门．一人睡中问谁开门．应曰．我．其人不知为陈也．曰．不要失却贼．陈曰．如此执缚何足虑．及出门．已三鼓．行穿后巷约一里．闻彼处喧呼曰．走了贼．陈益窘．顾路旁坎下．篁竹蒙翳．急藏其间．而千炬齐发．搜寻殆遍．坎中亦下枪刃百十．偶无所伤．诸人言必归建阳．或向剑浦．宜分诣两道把截．陈不敢择径路．但屈曲穿林莽中．明日．抵福州古田境．卖所持刀．得钱买饭．直趍泉州．就其姊婿黄秀才．逾八日．而十卒持詹君帖至．复成擒．陈知不免．亟自碎鼻．以血污身．佯若且死．十卒自相尤曰．柰何便至此．扛置邸中．真以为困悴．不复防闲．又三日．黄生来视．适茶商置酒．招黄及十人者．商家相去稍远．唯七人往赴．留三人护守．陈又默祷如曩时．三人皆饮所饷酒亦醉．买菜作羹．一坐房前．一吹火灶间．一洗菜水畔．陈乘间携棍棒挥击即死．南走漳州．竟得脱．明年．韩蕲王平贼．陈用前功得官．
<strong>张琴童</strong>
张永年居京师．时值暮冬大雪．家人宴赏．遣小苍头曰琴童者．持糖蟹海错．饷三里间亲戚家．小儿轻捷不惮劳．雪中往复三四反．双足受冻．色紫黑．其母居门首．见而念之．呼入与汤使淋洗．冻已极不知痛．少顷八指悉堕盆中．母视之．皮内血皆成冰．为汤所沃．故相激而断．此卷皆黄德琬说．
