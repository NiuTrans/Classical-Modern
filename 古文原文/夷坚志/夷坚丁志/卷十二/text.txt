<strong>龚丕显</strong>
上饶龚丕显．绍兴十七年．得乡贡．明年省试后．梦入大官局．立廷下．与其徒数百人．皆著白袍居西边．王者坐于上．吏一一呼名讫．引居东．其宗人滂亦预选．丕显随呼且东矣．判官趍升殿．有所白．旋下．入东廊．抱文书巨沓而上．揭以示王．王翻阅移时．连颔首．判官复下．却挽使西．愠而寤．怃然不乐．是年下第．滂独登科．丕显知梦已验．但不晓坐何事婴罚．自是无进取意．蹭蹬恰一纪．用免举到省．乃获正奏名．既廷试．喜曰、事毕矣．尚以唱名系念．又梦适旷野．徘徊竚立．望神人冉冉由云端下．顾己曰、汝欲见及第饬乎．出袖中小轴．展示之．乃黄牒也．其前大书龚丕显三字．又细书曰、为不合争论昏姻事．展十二年．惊起．具语所亲曰、不善事不可为．顷时乡里有失行妇人与恶子通者．吾之甥闻而讦之．恶子惧．与妇人约．急纳币结昏．吾甥亦强委禽焉．恶子不能平．讼于官．甥谒吾求援．吾与为道地．竟得妻．一时良以为得策．不谓阴谴分明乃如是．悔之何及也．丕显为余干尉．竟不达而卒．
<strong>逊长老</strong>
李似之侍郎弥逊为临川守．以父少师公忌日．往疏山设僧供．与长老行满共饭．满年八十余矣．饭且竟．熟睨李曰、公乃逊老乎．李不应．左右皆愕．俄又曰、此老僧同门兄也．名上下二字．皆与公同．自闻公出守．固已疑之．今日察公言笑动作精采容貌．了不见少异．公其后身．复何疑．李扣其以何年终．则元祐戊辰．正李初生之岁也．李亦感异．还家揭燕寝．曰小云堂．而赋诗曰、老子何因一念差．肯将簪绂换袈裟．同参尚有满兄在．异世犹将逊老夸．结习未忘能作舞．因缘那得见拈花．却修净业寻来路．澹泊如今居士家．李初命名时．固得于梦兆．甲志载之矣．
<strong>王寓判玉堂</strong>
九江人王寓．政和间．为洪州进贤主簿．将受代．(原阙一叶)□□□子春语之曰、是为烂缘血风．我有一药可治此．名曰二百味草花膏．病者惊曰、用药品如是．世上方书所未有．岂易遽办．君直相戏耳．赵曰、我适有见药．当以与君．明日携一钱匕至．坚凝成膏．使以匙抄少许入口．一日泪止．二日肿消．三日痛定．豁然而愈．乃往谒赵致谢．且扣其名物．笑曰、只是用一羯羊胆．去其皮脂．而满填好蜜拌匀．勺之候干．则入钵研细为膏．以蜂采百花．羊食百草．故隐其名以眩人云．或云亦有它方证载云
<strong>汀民咒诅狱</strong>
汀州民聂氏、与某氏为诅．久之两家数十口相继死．唯聂氏子庆独存．从长老法海、住南岩寺．三年．海迁天宁．庆与之俱．中涂遇瘴疾．死而复苏．语海曰、似梦中见五人来．相逮甚遽．云追汝久矣．汝在南岩．吾不敢进．今须汝往圆案也．驱逐疾行．庆皇惧念佛乞哀救．至麻潭渡．遇白衣岩主于道．五人俯伏屏息．岩主告之曰、不必庆．送死者唯此木耳．汝为我子．何忍见夺耶．翟圭遣军校张有部役夫方欲遣挽．木从山自滚下．其末断折丈许．见者异焉．四月初、温在田莳稻．忽大风雨作．雷击仆于地．其身由鼻准中分．右畔如火所爇．烟色郁郁然．左畔半体仍旧、而不死．今母子皆存．翟圭说
郑安子孙缺
温大卖木缺
<strong>陈十四父子</strong>
赣州兴国县村民陈十四．事母极不孝．尝因邻人忿争．密与妻谋．牵其母使出斗．母久病瞽且老不能堪．捽拽颠仆．至于死．遂告于县．诬云为邻所殴杀．里巷及其妹共证为不然．县执陈系狱．未及正刑而毙．时乾道六年也．后三年．陈妻度溪视女．遭震雷击死于水中．厥子闻之．奔至溪旁．采长藤入水缠母尸．挽而上之．岸上人劝以身负．不肯听．雷复震一声．亦击死．其家遂绝．知县穆准说
<strong>西津亭词</strong>
叶少蕴左丞、初登第．调润州丹徒尉．郡守器重之．俾检察征税之出入．务亭在西津上．叶尝以休日往．与监官并栏干立．望江中有采舫．傃亭而南．满载皆妇女．嬉笑自若．谓为贵富家人．方趍避之．舫已泊岸．十许辈袨服而登．径诣亭上．问小史曰、叶学士安在．幸为入白．叶不得已出见之．皆再拜致词曰、学士隽声满江表．妾辈乃真州妓也．常愿一侍尊俎．惬平生心．而身隶乐籍．仪真过客如云．无时不开宴．望顷刻之适不可得．今日太守私忌．郡官皆不会集．故相约绝江此来．殆天与其幸也．叶慰谢．命之坐．同官谋取酒与饮．则又起言．不度鄙贱．辄草具肴酝自随．敢以一杯为公寿．愿得公妙语持归、夸示淮人．为无穷光荣．志愿足矣．顾从奴挈榼而上．馔品皆精洁．迭起歌舞．酒数行．其魁奉花笺以请．叶命笔立成．不加点窜．即今所传贺新郎词也．其词曰、睡起闻莺语．点苍苔帘栊昼掩．乱红无数．吹尽残花无人见．唯有垂杨自舞．渐暖霭初回轻暑．宝扇重寻明月影．暗尘侵尚有乘鸾女．惊旧恨．镇如许．江南梦断横江渚．浪黏天蒲陶涨渌．半空烟雨．无限楼前沧波意．谁采苹花寄取．但怅望兰舟容与．万里云帆何时到．送孤鸿目断千山阻．重为我．唱金缕．卒章盖纪实也．此词脍炙人口．配坡公乳燕华屋之作．而叶公自以为非其绝唱．人亦罕知其事云．叶晦叔说。
<strong>吉撝之妻</strong>
岳州平江令吉撝之、唐州湖阳人．初娶王氏．枢密伦女第也．既亡．复娶同郡张氏．居于长沙．张氏生女数日．得危疾．医不能治．其母深忧之．邀巫媪测视．云王氏立于前．作祟甚剧．命设位祷解．许以醮忏．不肯去．巫语撝之．曰、必得长官効人间夫妇决绝写离书与之．乃可脱．撝之不忍从．张日加困笃．不得已洒泪握笔．书以授巫．即杂纸钱焚付之．巫曰、妇人执书展读竟．恸哭而出矣．张果愈．生人休死妻．古未闻也．张与予室为同堂姊妹．今尚存．
<strong>胡生妻</strong>
尉氏县富家子胡生、再娶张氏女．颇姊．胡嬖一尼．畜于外甚久．张知之．呼其夫归．责怒捽挽．至欲以炉灰眯其目．胡脱手走．曰、宁痛棰我．此岂得然．张益怒．自投于廷．展转咆掷．时有娠越八月矣．困剧间在地昏睡．梦胡之前妻来．曰、彼乃我夫．汝安得辄据．吾今杀汝儿．即举拳筑其腹．悸而寤．始道所见．扶痛入室．已不可堪．所居去县四十里．亟呼乳医．医未至．胞堕地而死．
<strong>谢眼妖术</strong>
谢眼者、赣州宁都人．一目眇而有妙术．尝与客坐村店．遥望数妇人．著新衣出游戏．谓客曰、彼方袨服．吾必使之跣行．袖手良久．诸人果裴回窘挠．皆脱履袜．牵衣而过．既至前．问其故．曰、沮洳被径．殊为妨人．谢笑命反顾．则坦途自若也．一小儿负饼饵两畚．随其母归外家．谢就求之．儿不可．即取青竹篾一条．密置后畚．儿觉担颇重．行稍迟．母屡待之．俄而偏重不能举．怪而发冪．但见小青蛇满其中．大惧悉弃之．又有民挈猪头以过者．谢曰、吾能得此以侑觞．默诵咒数十言．民行至山下．讶血臭．视之．已变为人首矣．怖而走．谢徐取以归．与客煮食．每入酒家饮．无敢不致敬．或待遇小不惬．则抛掷苇杖而出．便有蛇出地上．酒徒皆避席．由是乡里畏事之．后年老病悴以死．其后亦绝．陈熙说。
<strong>薛士隆</strong>
薛士隆季宣家．既遭九圣之异．其后称神物降其居者．尚连年不绝．乾道癸巳岁、自吴兴守解印归永嘉．得痔疾．为庸医以毒药攻之．遂熏烝至毙．死之数日．其子沄、病中．闻若有诵禅氏所谓偈者．其语云、议著即差．拟著即错．挑起杖头．将错就错．鱼鸟飞沉．各由至乐．要知乐处．无梦无觉．吁亦异矣．士隆学无所不通．见地尤高明渊粹刚正而有识．方向用于时．年财四十而至此极．善类咸嗟惜焉．官止通直郎．待常州阙．不及赴．
<strong>洞庭走沙</strong>
谢巽与权、乾道七年十一月、自沣州守受代．与其孥陆行．抵巴陵．舍余岳阳楼．凡辎重之属悉置两大舟．又空一舟．规以自载．涉重湖．后三日乃至岳．是日岳守王习、为具．招之宴郡斋．舟方西来．司法吕棐、官舍在楼侧．当冬至节假．乘间率妻妾登坡上．纵目遥望湖心．有黑物甚长．乍出乍没．尾三舟而下．初以为龙．士人曰、是名走沙．江湖中虽有之．而不常见也．良久抵岸．谢亦还．遂乘舟去．吕复观焉．黑物随之如初．既行三十里、至九龙浦．欲赴道人矶宿．泊沙忽猛涨成围．渐东及舡半．篙师大恐．入白谢．请急出避．遽呼家人、由沙上跳登岸．少顷．一巨鼋升舟．其身长阔丈余．以首并足．尽力压舟顶．重载者皆平沉入水．独所乘轻者无恙．其生生之具．并衾帱裘褐尽没．暮寒方厉．遣信假衣衾于王守．王令道人矶巡检、募兵卒善没者下拯之．水深不可测．樯竿高数丈．犹不见表．知无可奈何乃止．一家亦仅脱死．危矣哉．吕棐说
<strong>淮阴人</strong>
绍兴三十一年、浦城叶荣良贵、为淮阴邑令．士人有死三日而活者．云被追入冥至官府．追者引从东厢过．见仪仗列屋．皆万乘所用．异之．不敢问．既立廷下．主者曰、汝未合死．宜亟还．遂由西厢出．所见如初．方扣其人此何用．答曰、府君将迎新天子．故排比乘舆法物耳．及门而寤．他日以告叶．叶戒使勿敢言．明年．皇上登极．乃印其事．
<strong>淮阴民女</strong>
淮阴小民丧其女．经寒食节．欲作佛事荐严．而无以为资．母截发鬻之、得六百钱．出街将寻僧．值五人过门．迎揖作礼．告其故．皆转相推避．良久一僧始留．曰、今日不携经文行．能自往假借否．妇人遍访诸邻．得金光明经一部以授僧．方展卷启白．妇人涕泪如雨．僧恻然曰、不谓汝悲痛若此．吾当就市澡浴以来．为汝尽心．既至、洁诚持诵．具疏回向毕．乃授钱归．遇向同行四人者于茶肆．扣其所得．邀与共买酒．已就坐．未及举杯．闻窗外女子呼声．独经僧起应之．泣曰、我乃彼家亡女也．沦滞冥路久．适蒙师课经精专之功．遂得超脱．阎王已饬令受生．文符悉具但未用印耳．师若饮酒破斋．则前功尽废．实为可惜．能忍俟明日乎．僧大感惧．以语众．皆悚然而退．亦绍兴末年事也．
<strong>李妇食醋</strong>
世人饮啄之物．各有冥籍．传记所载．及丙志所书材乂弟妇猪肉．皆是也．泉南为海错崇观之地．杯盘之间．非醋不可举箸．李氏一妇．独不能饮涓滴．其弟因梦入冥对事．临放还．过廊庑诸曹局．见门上榜曰、食料案．就视之．正得泉州一簿．白吏借检视．于女兄之下．每日所食．纤细悉具．但无醋字．乃取笔书醋半升三字．及寤而病瘳．女兄自是日遂啖醋如常人．
