<strong>邹家犬</strong>
筠州新昌县民邹氏．豢犬极驯．每主翁自外归．无问远近．必摇尾跳跃迎于前．邹生尝负租系狱．逾旬得释．比还家．日已晚．犬喜异常时．爪误主衣．衣为之裂．邹以为不祥．语妻曰、我恰出狱．犬乃尔．辽山寺方作屋．吾欲犒匠．可杀犬烹之．副以面五斗往．妻如其言．明日邹诣寺．命童负一合自随．至则僧待于门．迎白曰、勿启合．得非以犬与面来乎．邹愕然．问所以．僧曰、檀越入坐堂上．兹事言之则不忍．不言则负所托．昨夜梦檀越之父．曰、我以贪恋故．不能超脱．托生为本家犬．故见吾儿归．必出迎．适以其释囚系而还．喜甚．误败其衣．儿遂与妇谋而杀我充馈．虽然就死．亦幸舍畜身．若得免刲脔之苦．师恩厚矣．生时有银若干．密埋于灶外．恐为人盗取．常睡卧其上．烦戒吾儿发取之．为作佛事．以资冥福．持所余尚足营生也．邹闻言悲恸．且云犬日夜实寝于彼．遂瘗之寺后．归发其藏．果得银如数．乃设水陆于寺中．
<strong>张敦梦医</strong>
庐陵人张敦．精于医术．浪迹岭外．尝侨寓潮州．梦人邀去．大屋沉沉如王居．立俟门左．吏导之使入．及廷下．望其上帟幕赫然．主人冠服正坐．一少年著浅色衣．红勒巾．引敦上诊脉．敦云、肾藏风虚．恐耳鸣为害．冠服者曰、连日正苦耳痛．看得极好．且觅药．顾少年可与钱二十千．敦未暇予药．惊而寤．不省为何处．疑必神祠也．明日遍访．末至南海行庙．尽忆所历．引而上者．盖东庑小殿王子也．登正殿．瞻视神像．左耳黄蜂巢焉．即谨剔去．焚香再拜而退．又明日、郡之税官折简来云、客船过务败税．抵言是君家物果否．敦念初无此．亟往证其妄．见舟人已系梁闲．遥呼曰、某乃刘提举姻家蔡秀才田客．知君与提举厚．又与监税游．故托以为词尔．敦为营解纵去．既而蔡来谢．且饷布帛之属．正直二十千．提举者刘景也．
<strong>管枢密</strong>
缙云管枢密师仁为士人时．正旦夙兴出门．遇大鬼数辈．形貌狞恶．叱问之．对曰、我等疫鬼也．岁首之日．当行病于人间．管曰、吾家有之乎．曰、无之．曰、何以得免．曰、或三世积德．或门户将兴．或不食牛肉．三者有一焉．则我不能入．家无疫患．遂不见．
<strong>小孤庙</strong>
吕愿中．赴湖北转运．舟行过小孤山．入谒庙．见案上古铜洗甚奇．有款识．爱之．白于神．以所用铜盆易去．置诸行李舟中．扬帆而上．薄晚系缆．独此舟不来．明日、先行达九江．商人继至．言后一舟沉溺．方呼岸上人漉取辎重．吕亟遣往视果也．篙师云、离庙下未远．便若有物絷柁底．百计取之不能动．初无风涛．正尔覆溺．点检所载．虽湿坏皆不失．独铜洗不知所如矣．他日有客至庙中．盖宛然在故处．
<strong>富池庙</strong>
兴国江口富池庙．吴将军甘宁祠也．灵应章著．舟行不敢不敬谒．牲牢之奠无虚日．建炎闲、巨寇马进．自蕲黄度江．至庙下求杯珓．欲屠兴国．神不许．至于再三．进怒曰、得胜珓亦屠城．得阳珓亦屠城．得阴珓则舁庙爇焉．复手自掷之．一堕地．一不见．俄附著于门颊上．去地数尺．屹立不坠．进惊惧．拜谢而出．迄今龛护于故处．过者必瞻礼．殿内高壁上亦有二大珓．虚缀楣间．相传以为黄巢所掷也．
<strong>济南王生</strong>
济南王生．参政庆曾宗人也．登第出京．行数十里闲．憩道旁舍．主人亦士子．留饮之酒．望舍后横屋数楹．帘幙华楚．问为谁．曰、某提举赴官闽中．单车先行．留家于此．以俟迎吏．今累月矣．遥窥其内．隐隐见女子往来．甚少艾．注目不能去．抵暮留宿．主人夜与语．因及乡里门阀．审其未娶．为言提举家一女．极韶媚．方相托议亲．子有意否．生欣然唯恐不得当也．主人为平章．翌日约定．女之母邀相见．曰、吾夫远宦．钟爱息女．谋择对甚久．不意邂逅得佳婿．彼此在旅．不能具六礼．盍相与略之．乃草草备聘财．择日成婚．且许生挈女归济南．须至闽遣信来迎．既别不复相闻．生不以为疑．女固自若．历四五年．生二子．起居嗜好．与常人不殊．但僮仆汲水时．只用前桶．而弃其后．以为不洁．自携一婢来．凡调饪纫缝．非出其手不可．夜则令卧床下．忽告生云、我体中不佳．略就枕．切勿入房惊我．生然之．俄顷．震雷飞电．大雨滂沛．火光煜然．尽室危怖．移时始定．女与婢皆失所在矣．初生之入京．道经某处龙母祠．因入谒．睹龙女塑容端丽．心为之动．默念他年娶妻如此．足慰人心．及出门．有巨蛇蟠马鞍上．驱之弗去．始大恐．复诣祠拜而谢过．洎出乃不见．后遇兹异．识者疑其龙所为云．
<strong>海盐道人</strong>
王观复待制本崇宁初．为海盐令．当春月、启县囿卖酒．游人沓至．王长子钺．字秉义．年十余岁．亦纵目焉．逢一野道人．举手前揖．呼为供奉．谈笑久之．乃去．钺恶其官称．归以白父．莫测所谓也．后十年．政和官制行．改西头供奉官为秉义郎．始悟道人之言．乃更名鈇．而字承可．
<strong>二鳖哦诗</strong>
王承可侍郎．建炎末．居分宁田舍．梦黑衣男女仅三十辈．两人如夫妇立于前．余皆列于后．泣拜乞命．梦中似许之．明日、纵步门外．逢村民负鳖来．倾置地上．二大者居前．余二十六枚在后．恍忆昨夕事．尽买之．放诸溪流．是夜梦二黑衣来谢．且哦诗两句云．放浪江湖外．全胜沮洳时．超然有自得之貌．喜色可匊．盖向者处陂泽之间．而为人所取也．
<strong>张通判</strong>
乾道六年、缙云人张某．为韶州通判．随行仆与婢通．事败．擒付狱．阴谕录参吴君．使毙之．吴以白郡守周济美．舜元周以为不可．使正法具狱．杖脊配隶岭北．张意不满．择本厅军校使护送．戒云、杀之而归．当厚赏．校奉命就道．越二日．拉杀之于南雄境上．是夜周梦仆泣诉曰、某有罪．赖使君全活之恩．今竟为通判所杀．幸使君哀之．明日、穷治其事．军校者已归．趣治之．亦坐决配．张在书室．见仆立于前．方以未押行为怒、忽无所睹．即仆地．遂得疾暴下．逾旬而卒．
<strong>孙士道</strong>
福州海口巡检孙士道．尝遇异人．授符法治病．甚简易．神应响答．提刑王某之弟妇得疾．为物冯焉．斥王君姓名．呼骂不绝口．如是逾年．禳祀祷逐．无不极其至．不少痊．闻孙名．遣招之．孙请尽室斋戒七日．然后冠带焚香．亲具状投天枢院．弟妇已知之．云、孙巡检但能治邪鬼尔．如我负冤何．及孙至．邀妇人使出．王曰、病态若此．呼者必遭咄骂．岂有出理．孙曰、试言之．妇欣然应曰、诺．少须盥洗即出矣．良久整衣敛容如平时．见孙曰、我一家四人．皆无罪．而死于非命．既得请上天．必索偿乃已．法师幸勿多言．且披其胸示之．云、被酷如此．冤安得释．孙但开晓劝解．使勿为厉．即再三拜谢而入．孙密告王曰、公忆南剑州事乎．王不能省．孙先已书四人姓名于掌内．展示之．王颔首不语．意殊悔惧．盖昔通判南剑日、以盗发属邑．往督捕．得民为盗囊橐者．禽其夫妇戮之．其女嫁近村．闻父母被害．亟来．哭悲号忿詈．王怒．又执而戮之．女方有娠．实四人并命也．孙曰、此冤于吾法不可治．特可暂宁尔．它日疾再作．勿见唤也、自是妇稍定．越两月复然．讫王死．妇乃安．
<strong>潮州孕妇</strong>
乾道三年．潮州城西妇人孕过期．及产儿．才如手指大．五体皆具．几百枚蠕蠕能动．以篮满载投于江．妇人亦无恙、古今无此异也．
<strong>张注梦</strong>
邵武人张汪．绍兴丁卯秋试．梦人以箸插于髻．曰、子欲高荐．当如此乃可．既寤熟思之．曰、吾名汪．若首加点则为注．乃更名注．是年果荐送．将试春官．又梦绿衣小儿自褓中曳其衣．曰、勿遽往．可待我也．既而不利．至乾道己丑．始以免举再行．而同里丁朝佐．亦预计偕．二人同登科．朝佐正生于丁卯．始悟前梦．戏谓丁曰、为尔小子．迟我二十一年．相与大笑而已．
<strong>刘道昌</strong>
刘道昌者、本豫章兵子．略识字．嗜酒亡赖．横市肆间．尝以罪受杖于府．羞见侪辈．不敢归．径登滕王阁假寐．梦道士持一卷书．置其袖．曰、谨秘此．行之可济人．虽父兄勿示也．戒饬甚至．既寤．书在袖间．顿觉神思洒落．视其文．盖符咒之术．还家即绘事真武象．为人治病行醮．所书之符．与寻常道家篆法绝异．凡所疗治．或服符水．或掬香炉灰．或咒枣．殊为简易．且告人曰、夜必有报应．无不如意．以治牛疫．亦皆愈．郡人久而知敬．共作真武堂居之．初将凿池取水施病．尽．忽有泉涌于庭．极甘冽．及加浚治．正得一古井．今其术盛行．而道书不可得见．但以符十许道刻石云．
<strong>李家遇仙丹</strong>
豫章丐者李全．旧隶建康兵籍．绍兴辛巳之战．伤目折足．汰为民．而病废不能治生．乃乞于市．掖二拐以行．目视荒荒．索涂甚苦．每过王侍郎宅门．必与数钱．忽连日不至．谓必死矣．经半月复来．则双目了然．行步轻捷．自说逢道人授药方．且戒我服之有効．当货以济人．勿冒没图利．日得七百钱便足．问其姓不肯言．我积所丐金便成药．服之十日．眼已见七分．而脚力如旧矣．即用其方卖药．持大扇书李家遇仙丹．揭二旗于竿．服者皆验．然所得未尝过七百钱．一日多至两千．遂卧病不能出．钱尽乃安．时乾道己丑岁也．
<strong>刘三娘</strong>
豫章狂妇刘三娘．病心疾．每持二木棰相敲击．终日奔走于市．衣服蓝缕垢污．好辱骂人．夜或宿祠庙中．虽有子为兵．然视之泊如也．宋镇□枢密朴独识为异人．张如莹尚书澄作守．常呼入府舍．留三两夕．与饮食．或弃廷下．或遗矢被中．久之忽告常所往来者．曰、某日吾当死．已而果然．其子瘗诸野．后半年．郡驶往长沙见之．击棰如故．驶惊问曰、三娘尔死矣．那得在此．笑曰、寄语吾儿．在此甚安．再三问不对．亦不复再见．归语其子．发视窆处空空然．
<strong>兴国狱卒</strong>
兴国军司理院．有囚抵法．当陵迟．狱卒李镇行刑．囚告之曰、死不可辞．幸勿断我手．将不利于尔家．镇不听．至市先断其二手．曰、看汝将柰我何．越二日、镇妻生子．两腕之下如截．时王澬稚川为通判．亲见之．
<strong>丘氏豕祸</strong>
乾道六年．南雄州摄助教丘悦家病疫．其家大猪育数子．或人头鸡头豹首马首．俨如塑绘瘟鬼状．遂杀猪祭而禳之．其祸愈甚．悦与妻皆死．长子如冈□魁乡荐．亦夫妇并亡．凡八九丧．百计祷禬．久之乃定．此近豕祸也．
<strong>宣城死妇</strong>
宣城经戚方之乱．郡守刘龙图被害．郡人为立祠．城中蹀血之余．往往多丘墟．民家妇任娠．未产而死．瘗庙后．庙旁人家．或夜见草间灯火．及闻儿啼．久之．近街饼店．常有妇人抱婴儿来买饼．无日不然．不知何人也．颇疑焉．尝伺其去．蹑以行．至庙左而没．他日再至．留与语．密施红线缀其裙．复随而往．妇觉有追者．遗其子而隐．独红线在草间冢上．因收此儿归．访得其夫家．告之故．共发冢验视．妇人容体如生．孕已空矣．举而火化之．自育其子．闻至今犹存．荆山编亦有一事小异．
<strong>白沙驿鬼</strong>
南剑州东界白沙驿．素多物怪．行客仆厮．单寡莫敢宿．绍兴甲戌．方务德侍郎滋帅闽．幕府七八人来迎．皆宿是驿．时当初暑．并设榻堂上．夜久方就枕．主管机宜王晓．忽惊魇嘂呼．众起烛火视之．尚为纷拏抵斗之状．良久乃醒．云、适睡犹未熟．有白衣妇人来．就床见逼．驱逐不去．且挽吾衣不置．诸君起．方相舍耳．众视晓衵服碎如悬鹑．为之通夕秉烛．不敢寐．
<strong>李元礼</strong>
福州福清人李元礼．绍兴二十六年．为漳州龙溪主簿．摄尉事．获强盗六人．在法七人则应改京秩．李命弓手冥搜一民以充数．皆以赃满论死．李得承务郎．财受告．便见冤死者立于前．悒悒不乐．方调官临安．同邸者扣其故．颇自言如此．亟注泉州同安县以归．束担出城．鬼随之不置．仅行十里．宿龙山邸中．是夜暴卒．此卷皆王稚川说．
