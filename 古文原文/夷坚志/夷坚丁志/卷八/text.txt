<strong>华阳洞门</strong>
李大川．抚州人．以星禽术游江淮．政和间．至和州．值岁暮．不盘术．俚语谓坐肆卖术为钩司．游市为盘术．正旦日．逆旅主人拉往近郊．见悬泉如帘．下入洞穴．甚可爱．因相携登陇．观水所注．其地少人行．阴苔滑足．李不觉陨坠．似两食顷．乃坐于草壤上．肌肤不小损．睨穴中．正黑如夜．攀缘不能施力．分必死．试举右手．空无所著．举左手．即触石壁．循而下．似有微径可步．稍进渐明．右边石池．荷花方烂熳．虽饥渴交攻．而花与水皆不可及．已而明甚．前遇双石洞门．欲从右入．恐益远．乃由左户而过．如是者三．则在大洞中．花水亦绝．了不通天日．而晃曜胜人间．中有石棋局．闻诵经声．不见人．远望若有坐而理发者．近则无所睹．俄抵一大林．阴森惨澹．凄神寒骨．怖悸疾走．已出旷野间．举头见日．自喜再生．始缓行．逢道傍僧寺．憩于门．僧出问故．皆大惊．争究其说．李曰．与我一杯水．徐当言之．便延入寺具饭．悉道所历．僧叹曰．相传兹山有洞．是华阳洞后门．然素无至者．李问此何处．曰．滁州境．今日是何朝．曰．人日也．李曰．吾已坠七日．财如一昼耳．僧率众挟兵刃．邀李寻故蹊．但怪恶种种．不容复进．李还和州．访旧馆．到已暮夜扣户．主人问为谁．以姓名对．举室唾骂曰．不祥不祥．李大声呼曰．我非鬼也．何得尔．遂启户．留数日而归．每为人话其事．或诮之曰．尔亦愚人．正旦荷花发．讵非仙境乎．且双石洞门．安知右之远而左可出也．李曰．方以死为虑．岂暇念此．后虽悔之何益．李有子．今在临川．陈锷说．闻之大川．
<strong>雷击王四</strong>
临川县后溪民王四．事父不孝．常加殴击．父欲诉于官．每为族人劝止．乾道六年六月．又如是．父不胜忿．走诣县自列．王四者持二百钱．遮道与之．曰．以是为投状费．盖言其无所畏惮也．父行未半里．大雷雨忽作．急避于旁舍．雨止而出．闻恶子已震死．趍视之．二百钱乃在其胁下皮内．与血肉相连．父探怀中所携．已失矣．
<strong>南丰雷媪</strong>
南丰县押录黄伸家．因大雨．堕雷媪于廷．扰扰东西．苍黄失措．发茁然赤色甚短．两足但三指．大略皆如人形．良久云气斗暗．震电闪烁．遂去不见．
<strong>泥中人迹</strong>
抚州村落间．一夕雷雨．居民闻空中数百人．同时大笑．明旦．大木一本．连根皆拔出．其旁泥内．印巨人迹绝伟．腰臂痕入地尺余．足长二尺．阔称之．疑神物尽力拔树．遇滑而蹶．故众共笑之云．
<strong>宜黄人相船</strong>
宜黄人多能相船．但父子相传眼诀．而无所谓占书之类．乾道五年．县民莫寅．造大舰成．以大钱邀善术者视之．曰．此为雌船．而体得雄．一板如矛．崭焉居中．其相既成．在法当凶．官事且起．灾于主翁．寅欲改更之．曰．祸福已定．不可为也．寅持钱三百万．将买盐淮东．适州需船载上供钱．拘以往．至大孤山下．桅樯为风所折．仓卒无可买．伐岸傍杉为之．人或言此神树．不暇恤．是夕．满船闻奇响震厉．莫测所以然．既过丹阳．盗夜入船．谛观之．若甲士数十辈往来者．寅家藏古刀累世矣．近年遇夜后光采发见．讶其异．取以自随．乃携此刀径趍前．间值一人熟睡．手横腹上．奋刀连斫之．断其右臂．救至得不死．盖部纲官刘尉也．初．刘生以寅解事有胆．故处其舟中．元未尝有纤介之隙．寅殊不知．觉遂就擒．鞠于镇江狱．府官欲论以死．而刘尉持不肯．曰．固他生宿冤耳．非今世事．吾幸存余生．何必处以极典．遂用疑狱奏谳．得减死．黥隶邵武军．
<strong>颊瘤巨虱</strong>
临川人有瘤生颊间．痒不复可忍．每以火烘炙．则差止．已而复然．极以患苦．医者告之曰．此真虱瘤也．当剖而出之．取油纸围项上．然后施砭．瘤才破．小虱涌出无数．最后一白一黑两大虱．皆如豆．壳中空空无血．乃与颊了不相干．略无癜痕．但瘤所障处正白尔．
<strong>胡道士</strong>
胡五者．宜黄细民．每乡社聚戏．作砑鼓时．则为道士．故目为胡道士．以煮螺蛳为业．必先揭其甲．然后烹之．及卧病．自举右手一指．曰．一螺在此．遂以针剔去其爪．流血被掌．呼叫称痛．少焉又剔其次者．至并足甲皆尽．乃死．
<strong>赵监庙</strong>
建昌寄居赵监庙．素有羸疾．或教之曰．服鹿血则愈．赵买鹿三四头．日取一枚．以长铁管插入其肉间．少顷．血凝满管中．乃服．鹿日受此苦．血尽而死．赵果肤革充盛．健饮啖而所服既多矣．晚得疾．遍体生异疮．陷肉成窍．痒无以喻．必以竹管立疮中．注沸汤灌之．痒方息．终日不暂宁．两月而卒．
<strong>乱汉道人</strong>
乙志所载阳大明遇人呵石成紫金事．予于起居注得之．今又得南康尉陈世材所记．微有不同而甚详．故复书于此．大明者．南康县程龙里士人．父丧庐墓次．其明年岁在壬戌．乙志作癸亥．七月七日．晨兴．有道人从山下来．阳时与学童三四人处．一仆执炊．荒山寂寞．左右前后十里间．绝无人居．扳缘萝蔓．乃得到．正无可与语．见客来．喜而迎之坐．客曰．子八月当有厄．服吾药可免．取腰间小瓢出药一粒．令以水吞．且曰．吾有求于子．其许我乎．曰．何求．客指架上布衫．曰．以此见与．阳欲许而颇疑其伪．未即与．请至再．不得已付之．客卷纳瓢中．瓢口仅容指．阳虽怪吒．然默念岂幻我欤．既而言吾岂真欲衫．聊相试耳．便能见赠．为可嘉也．探瓢出还之．索碗水置药末一撮．拨旋久之．成红丸如弹．揖阳曰．能服此否．阳曰．身幸无病．不愿服．客即自吞之．徐徐语曰．子久此．当窘用．吾有遗于子．呼学童掬块土．大如拳．握而嘘之者三．顾阳曰．意吾手中何物．曰．不知也．置诸几．则烂然金一块．历历有五指痕．曰．可收此以助晨昏之费．盖阳母尚存．阳方知为异人．尚疑其以财利尝试我．拒弗受．客笑掷之地．引脚蹴之．遂成顽石．起辞去．留与饮．不可．漫指壁间诗．谓曰．此皆诸公见寄者．愿得先生一篇如何．客曰．子欲诗可矣．取案上秃笔．就地拂数四．蘸碗水中．大书于壁．略无丹墨之迹．殊不可辨．既送之下山．回视已若淡紫色．其诗云．阳君真确士．孝行洞穹壤．皇上怜其艰．七夕遣回往．逡巡乐顽石．遗子为馈享．子既不我受．吾亦不汝强．风埃难少留．愿子志勿爽．会当首鼠记．青云看反掌．前题乱汉道人四字．字径四寸许．俄又加赤色．正如赤土所书．明日．遍询村民．皆莫见所谓道人者．乡之士共以告县．县告郡．郡闻于朝．赐束帛．后五年．世材自福州来为尉．亲见阳谈始末如此．访程龙之庐．草屋摧颓．他诗悉剥落．独道人者洒然如新．诗中云遣回往．疑必吕洞宾云．阳庐父墓终丧．母继亡．亦(原阙十二行)
和旨楼缺
<strong>吴僧伽</strong>
吴僧伽．赣州信丰县僧文祐．本姓吴．落发出游．结庵于赣县岭．久而去之．客云都净寺之僧伽院中．遂主院事．故因目为吴僧伽．佯狂市廛．人莫能测．每日必诣松林以扣之．曰．赵家天子赵家王．不晓其意．逢善人于涂．辄拱楫致敬．贪暴不仁者．率抵以狗彘．不少屈．恶少年不乐．至群辈噪逐之．尝走避于某家园竹中．疾呼求救．且拊其竹曰．大大竹林成扫帚．不旬浃．万竹悉枯．此家固一凶族．自是衰替．寺后竹丛．一竿最巨．忽夜至．造其下．考击而歌．声彻四远．连夕如是．他僧为之废寝．怒而伐之．既而紫芝径尺生上．邑民曾德泰．老无子．与妻议饭吴以祈．未及召．旦而排闼来．曾大惊．谨馈之食．将去．曰．当何为报．唯有二珠而已．果连生二子．县市旧集于南洲．而县治外但旷野．吴过门必言曰．钱将平腰矣．及洲没于水．市遂徙于邑门之阳．尝求菜于民妇．戒使多为具．妇许诺．夫归怒其妄费．吴至乞醯．生啖之．若欲辍而噎食者再三．妇曰．食饱则已．何必尽．曰．欲免汝夫妇责言耳．民骇谢．学佛者孙德俊．往汀州武平．谒庆岩定应师．师曰．雨于川自有佛．礼我何为．孙曰．佛为谁．曰、吾法弟僧伽也．为吾持一扇寄之．舟檥岸．吴已至．曰．我师寄扇何在．孙以汀扇数十杂示之．径取本物而去．由是狂名日减．多称为生佛．一夕．遍诣同寺诸刹门．铺坐具作礼．曰．珍重珍重．皆寂无应者．中夕．趺坐而逝．时大中祥符己酉六月六日也．是日．邑大商在蜀．遇之于河梁．问吴僧何往．痀偻急趍曰．少干少干．商归．乃知其亡．其亡也．异香满室．数日不变．佥议勿火化．而垩其全体事之．元丰乙丑冬．一僧来郡城．访桂安雅家．求木作龛．桂曰．师为何人．曰．雨于都妙净寺明觉院吴僧也．桂许之．送之逾阈．遂不见．后乃审其故云．明觉即僧伽也．真身至今存．
<strong>何丞相</strong>
何文缜丞相．初自仙井来京师．过梓潼．欲谒张王庙而忘之．行十里始觉．亟下马．还望默祷再拜．是夕梦入庙廷．神坐帘中．投文书一轴于外．发视之．全类世间告命．亦有词语．觉而记其三句云．朕临轩策士．得十人者．今汝然为举首．后结衔具所授官．何公思之．廷试所取．无虑五百．而言十人．殆以是戏我也．及唱第果魁多士．第一甲元放九人．既而傅崧卿以省元升甲．遂足十数．盖梦中指言第一甲也．所得官正同．叶石林书此．
<strong>鼎州汲妇</strong>
鼎州开元寺．多寓客．数客同坐寺门．见妇人汲水．一客善幻术．戏恼之．即挈水不动．不知彼妇盖自能幻也．顾而言曰．诸君勿相戏．客不对．有顷曰．若是．须校法乃可．掷其担化为小蛇．客探怀取块粉．急画地作二十余圈．而立其中．蛇至不能入．妇人含水噀之．稍大于前．又豤言官人莫相戏．客固自若．蛇突入直抵十五圈中．再噀水叱之．遂大如椽．径躐中圈．将向客．妇又相喻止．客犹不听．蛇即从其足缠绕至项．不可解．路人聚观且数百．同寺者欲走诉于官．妇笑曰．无伤也．引手取蛇投之地．依然一担耳．笑谓客曰．汝术未尽善．何敢然．若值他人．汝必死．客再拜悔谢．因随诣其家为弟子云．
瑞云雀
邵武军泰宁瑞云院．主僧显用之师普闻．乾道六年十一月一十八日．巡堂殿焚香．至罗汉像前．方瞻礼次．一雀飞鸣盘旋．敛翼立炉上．历一时久．凝驻不动．视之已化矣．乡人接迹来观．了不倾侧．正与像相对．显用具白县．县宰赵善扛．书偈于纸尾．曰．日日飞鸣宣妙旨．幻华起灭复何疑．可怜多少风尘客．去去来来只自欺．寺僧图其状刻石．今经数年．雀羽毛不摧落．俨然如生．远近起敬者不绝．予甲志所载鼠坏经事．亦此寺也．绍兴初．宗本住泰宁之丹霞．亦有雀化之异．显用持刻本来．
