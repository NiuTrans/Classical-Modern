<strong>路当可</strong>
丙志载梁子正说路当可事．云其父为商水主簿．路之父君宝为令．故见其得法甚的．滕彦智云、当可乃其舅氏．盖得法于蜀．而君宝是其叔祖．子正之说不然．滕言尝与中外兄弟白舅氏．丐一常行小术．可以护身者．舅曰、谈何容易．吾平生持身庄敬．不敢斯须兴慢心．犹三遇厄．当为汝辈道之．其一事云、顷经严州村落间．过旧友方氏家．留饮款洽．日且暮、里豪叶氏．介主人来．言笄女未嫁、而为魅所惑挠．凡以法至者、辄沮败以去．敢敬请于公．吾虽被酒．固不妨行法．即如叶氏、唤女出．既出、端丽绝人．默惊羡以为向所未睹．女忽奋而前．若为人所驱拥．吾惘然变色．急趋避于佛堂中．女追逐至门．乃反．吾以鬼见困．从其家求閴静处．将具奏于天．主人引吾至西边小圃．一堂前后皆巨竹．与所居相□．云、此最洁清．吾取箧笥朱丹符笔之属．置几上．未暇举笔、俄蒙然无所知．闭目审听．觉身在虚空．坐处摇兀不小定．盖已见縻于竹抄．食顷还故处．则凡桉牕户．皆粪秽狼藉不可处．度未能与敌．急唤仆肩舆出外．行十许里．适得道观．遂托宿．精神稍宁．始趋庭中．望斗下．焚香百拜谢过．退而焚奏章．留两宿．微似有影响．遣一道流诣叶氏物色之．归云、火昨从圃中堂起．尽焫丛竹．延及山后高林．门前屋数十区．并土地小庙．皆煨烬．吾知讼已直．自还扣之．一家长少正相贺．云女经年冥冥不知人．今日如醉醒．说去岁在房内．见一老翁．来为媒妁．出入数四．又数日、以金珠币帛数合来．已而迎一少年入．与我为夫妇．明日．挟我归．谒翁姑．其他称伯叔者、又十余人．翁甚老．呼谓众曰、吾家受叶氏香火几世矣．汝等后生．肆为不义．祸必及我．何不取诸他处乎．少年曰、此凭媒纳币而取之．昏礼明白．何所惧．后数闻术士至．必相与合力敌之．往往告捷．及路真官来．翁又呼谓众曰、吾闻路真官法力通神．非常人比．必不免．众亦颇惧．□有唤我言真官叫汝．我遂行．众皆从于后．将至书院．忽呼笑曰、真官夸汝好．盍往就之．遂拥我以前．既退．翁问所以．叹曰、事已至此．果能杀之．则大善．今祸犹在也．适方会食．门内火遽起．烟炎亘天．翁拊膺恸哭曰、祸至矣．以手推我出．曰、为汝灭吾家．我才得归．火乃稍息．常所见室宇台观．一切无孑遗．所谓行媒者土地也．此事本末可畏如此．吾几受其害．岂汝辈所当学哉．彦智举此时．尚有两事．未及言而卒．
<strong>饶廷直</strong>
饶廷直、字朝弼．建昌南城人．第进士．豪杰有气节．绍兴七年、以事过武昌．有所遇．自是不迩妻妾．翛然端居．如林下道人．自作诗纪其事．云、丁巳中秋夜半．偶游黄鹤楼．忽遇异人．授以秘诀、所恨尚牵世故．未能从事于斯也．因作诗以识之．其词曰、黄鹤楼前秋月寒．楼前江阔烟漫漫．夜深人散万籁息．独对清影凭栏干．一声长啸肃天宇．知是餐霞御风侣．多生曾结香火缘。邂逅相逢竟相语．翛然洗尽朝市忙．直疑身在无何乡．回看往事一磁甑．下视举世俱亡羊．嗟予局促犹轩冕．知是卢敖游未远．他年有约愿追随．共看蓬莱水清浅．后三年．岁在庚申．朝廷复河南．以为邓州通判．金人叛盟．邓城陷．缢而死．载其柩还乡．舁者觉甚轻．然无敢发验者．或疑其尸解仙去云．东坡公作黄鹤楼诗．纪冯当世所言老卒遇异人事．王定国亦载之于书．疑此亦其流也．
<strong>史翁女</strong>
南城人饶邠．大观间、预贡西上．遂留近京．馆于士人胡贾大家．胡亦贡士也．他日、同入京．暮投道店．见老媪、以黄罗帕发．执青盖过门外．类庄家人．别有少女．绝姝美．相逐而去．且行且眄．光艳动人．胡生惑之．率邠蹑其后．甫食顷、恍迷所如．益前进．可六七里、至一豪民居．登其门．老翁垂白负杖出．自言为为史氏．见客极喜．迎肃殊有礼、厅事上挂观世音像．香花奉事甚严．画绘光彩．非人间笔．既夕留宿．休仆马于外．二子请入拜其媪．许之．则逆旅所见者．询其故．笑曰、早携孙女访姻戚．薄暮归．不知二君在彼．失于趋避．深负愧怍．顷又呼孙女出．真国色也．言谈晤默．姿态横生．二子恍然心醉．须臾引入中堂．供张华楚．治具丰洁．宾主酬酢欢甚．半酣．胡试佻其女．女欣然就之．邠起便旋．翁使乳婢秉烛从．姿色亦可悦．邠出盥手．沃以水为戏．皆大笑．酒罢．女侍胡寝．婢侍邠寝．皆熟寐．及觉．寒风袭人．披衣起视．东方已白．回顾无复华屋洞户．乃在枫林古木间．二子相视叹怖．群仆亦莫知所以然．怅恍归邸竟不测为何物妖魅也．
<strong>紫姑蓝粥诗</strong>
临川谢氏、家城西．筑圃蓺花．子侄聚学其中．暇日迎紫姑神．作歌诗杂文．友生江楠过焉．意后生伪为之．而托以惑众．弗信也．一日再至．见执箕者皆童奴．而词语高妙．颇生信心．于是默祷求诗．箕徐动曰、德林素不见信．曷乎索诗．漫赋绝句云、末豆应急用．屑榆岂充欲．嗜好肖赵张．苍皇救文叔．众不晓所谓．复祷求神愿明．以告我．又徐书云、第一句见晋书石崇传．第二句见唐书阳城传．第三句见史记仓公传．第四句见后汉冯异传．检视之．皆粥事也．盖是是官妓蓝氏者．家世卖粥．人以蓝粥呼之．楠前夕方宿其馆．神因以此戏之云．德林、楠字也
<strong>刘狗嫲</strong>
南城人刘生、别业在城南三十里．地名鲤湖．时往其所．检视钱谷．至则必留旬日．徘徊不忍舍．尝赴邻家饮．中夜未归．守舍仆倦甚．就卧主榻．少顷、见妇人衣二红衫．自外径入．登床熟视．番非刘生．骂曰、尔何人．辄睡于此．仆应声推之．脱手亟去．翻身逾垣．时月色正明．随逐之．化为花狗走出．仆因是始疑主公留连不去之意．盖为所惑也．明日告邻人．则其家所畜者．杀之．剖腹中已有异．方知其怪变如此．后乡人目之为刘狗嫲．右四事南城人饶居中说
<strong>张珍奴</strong>
张珍奴者、不知其所自来．或云吴兴官妓．而未审也．虽落风尘中．而性颇淡素．每夕盥濯更衣．烧香扣天．祈脱去甚切．某士人过其家．珍出迎．见其风神秀异．敬待之．置酒尽欢而去．明日又至．凡往来几月．然终不及乱．珍讶而问曰、荷君见顾．不为不久．独不肯少留一昔．以尽相□□欢．岂非以下妾猥陋．不足以娱侍君子耶．士曰、不然．人情相得不在是．所贵心相知尔．他日酒半．客询珍曰、汝居常更何所为．对曰、失身于此．又将何为．但每夕告天．祈竟此债尔．客曰、然则何不学道．曰、迫于口体之奉．何暇为此．且何从得师乎．客曰、吾为汝师何如．曰、果尔则幸也．起更衣炷香．拜之为师．既去．数日不至．珍女独处．漫自书云、逢师许多时．不说些儿个．及至如今闷损我．援毫之际．客忽来．见所书．笑曰、何为者．珍不答而匿之．客曰、示我何害．示之、即续其后云、别无巧妙．与你方儿一个．子后午前定息坐．夹脊双门昆仑过．恁时得气力思量我．珍大喜．再三致谢．自是豁然若有悟．亦密有所传授．第不以告人．然未知其为何人也．累月告去．珍开宴饯之．临歧出文字一封．曰、我去后开阅之．及启缄．乃小词一首．皆言修炼之事．云、坎离干兑分子午．但认取自家宗祖．此下失一句炼甲庚更降龙虎．地雷震动山头雨．要浇灌黄芽出土．有人若问是谁传．但说道先生姓吕．始悟其洞宾也．遂斋戒谢宾客．绘其象严奉事．修其说行之．逾年尸解而去．
<strong>袁从政</strong>
袁从政、宜春人．绍兴庚辰登第．调郴县尉．先是筠州上高陈氏女新寡．来归以妻袁．夫妇相欢．尝有彼此勿相忘．一死则生者不得嫁娶之约．既之官．未满秩．陈亡．不能挈柩归．但殡道旁僧舍之山下．再调桂阳军平阳丞．遂负前誓．更娶奉新涂氏女．相与赴平阳．道由是寺．同年有官于彼者、为具召之．才就坐．见故妻从外来．戟手骂云、平生之誓云何．今反负约邪．不舍汝矣．袁但向空咄咄．如与人言．又呼从史令回城隍牒．史骇愕漫应云、已回牒了．袁终席不复顾主人．不告而起．归与涂氏说其详．中夜发狂出走．涂追照以烛．袁吹灭之．竟赴井死．
<strong>卖诗秀才</strong>
张季直、中原人．待湖北漕幕缺．寓居豫章龙兴寺．尝昼寝恍惚间．闻人拊掌笑曰、休休得也冈．云深处高卧斜阳．惊起视之．无见也．再就枕．复闻之．张不敢寐．走出访寺僧．僧曰、昔年有秀才．以卖诗为生．病终此室．岂其鬼乎．张悚然立丏休官．不半年亦死．及葬西山．其地名得也冈云．右三事李叔达说
<strong>齐安百咏</strong>
黄州赤壁竹楼雪堂诸胜境．以周公瑾王元之苏公遗迹之故．名闻四海．绍兴戊午．郡守韩之美、通判时衍之、各赋齐安百咏．欲刊之郡斋．韩梦两君子．自言为杜牧之及元之．云二君所赋．多是苏子瞻故实．如吾昔临郡时．可纪固不少．何为不得预．幸取吾二集观之．采集中所传．广为篇咏．则尽善矣．韩梦觉．且愧且恐．方欲取樊川小畜二集．益为二百咏．会将受代．不暇作．遂并前百咏．皆不敢刊．
<strong>东坡雪堂</strong>
黄人何琥．东坡门人何颉斯举之子也．兵革后．寓居鄂渚．每岁寒食必一归．绍兴戊午．黄守韩之美、重建雪堂．理坡公旧路．时当中春．琥适来游．梦坡公告之曰、雪堂基址．比吾顷年差一百二十步．小桥细柳．皆非元所．汝宜正之．梦中历历忆所指．不少忘．明日往白韩．韩如其言．悉改定．他日有故老唐德明者、八十七岁矣．自黄陂来观．叹曰、此处真苏学士故基也．右二事韩守说
<strong>李茇遇仙</strong>
济南李茇、字定国．寓临安军营．以聚学自给．暇则纵游湖山．尝欲诣净慈寺．过长桥．于竹径迷路．见青衣道人、林下斸笋．茇揖之．道人问所往．曰、将往净慈．瞻礼五百罗汉．道人曰、未须去．且来同食烧笋．食之甚美．俄风雨晦冥．失道人所在．茇皇惧．伏林间．少顷雨止．寻径而出．至寺门下．觉身轻神逸．行步如飞．洎归舍、不复饮食．其从兄大猷莫为诸王宫教授．将之任．遣仆致书．见其颜如桃红．且能辟谷．以语大猷．及大猷至．则已去．云游茅山矣．后又闻入蜀、隐青城山．大猷为梓路提刑．使人至眉访所在．眉守复书报数年前已轻举乘云而去．今唯绘象存．
<strong>唐萧氏女</strong>
殿前司游奕军卒李立．以贫隶兵籍．日为主将刈马刍．尝至湖山深僻无人处．遇女子．秀丽姝少．类仕宦家人．自邀与合．仍以衣服遗之．自是日会其地．且时致钱帛．给用度．立赖是少苏．其徒积讶之．意必盗也．共白主将．密使察之．无他故．始疑其必有异遇．因善术者宋安国、试扣焉．宋使呼立．立至．作法召女子亦来．曰、妾非今世人．盖唐时萧家女．立宿生前．乃白侍郎子．相许结昏．未嫁而妾不幸为洛中神物所录．遂弗克谐．立福力浅薄．展转堕为马曹．然妾一念故未尝舍也．近者与神缘尽．得自由．遍求白氏子后身．到此乃知为李立．遂与偿夙契．怜其苦贫．是以赒给之尔．宋曰、汝所与物．得非窃取乎．曰、非也．皆取诸豪贵家有余者．宋曰、汝可速去．勿复顾恋．恐诒后患．吾当移文东岳．令汝受生．女唯唯、拜谢而退．后果不复见．立贫如初．右二事皆童敏德藻之说
