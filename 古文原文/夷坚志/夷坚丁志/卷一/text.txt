<strong>王浪仙</strong>
温州隐者某、居于瑞安之陶山．所处深寂．以耕稼种植自供．易筮如神．每岁一下山卖卦．卦直千钱．率十卦即止．尽买岁中所用之物以归．好事者或赍金帛．经月邀伺．然出未十里．卦已满数．不复肯更占．郡人王浪仙．本书生．读书不成．决意往从学．值其出．再拜于涂．便追随入山．为执奴仆之役．稍稍白所求．隐者亦为说大概．又举是岁所占十卦．使演其义．王疲精竭虑．似若有得．彼殊不以为能．曰、汝天分止此．不可强进也．遣出山．然王之学固已绝人矣．有以墓域讼者求决焉．其卦遇贲．曰、为坟欠土．此不胜之兆．后逾月．前人复来．又筮之遇蒙．曰、兆非先卦比．冢上有草．当即日得直．既而尽然．西游钱塘．时杭守喜方技．至者必厚待之．然久而乖戾．辄置诸罚．不少贷．王书刺曰、术士王浪仙．守延入．迎问曰、君名有术．曾听五更城上鼓角声乎．曰、闻之．其验如何．曰、内外皆平宁．但今夕二鼓后．法当有妇人告急者．王还客舍．厢卒数人已先在．曰、君何苦来此．前后流配者．不知几人矣．今我辈相临．何由得脱．翌日未明．守招与言曰、昨语甚神．夜适二鼓．通判之妇就蓐．扣门来求药．真所谓妇人告急也．自此馆遇加礼．遂询休咎．对曰、今年某月某日午时．召命下．守固笃信者．屈指以须．至期、延幕僚会饭．王生预席．守曰、王先生谓今日忝召节．诸君试共证之．食罢及午．寂无好音．坐客皆悚．既过四刻许．促问至再．王趋立廷下．观日影．贺曰、且至矣．须臾邮筒到．发封见书．果召赴阙．守谢以钱百万．约与偕入京．王曰、远郡鄙人．愿一识都邑．侥幸发身．但家贫特甚．俟送公上道．暂还乡．持所赐与妻子．然后兼程而北．未为晚．守许之．既行．或问其故．曰、使君虽被召．而前程不见好处．殆难面君也．守未至国门．乃别除郡．逾年而卒．王生不知所终．
<strong>僧如胜</strong>
永嘉僧如胜．与乡僧行脚至临安．憩道店．见小儿鬻卦影者．胜筮之．兆云、有玉在土中．至九月十六日当出土．儿曰、吉卦也．乡僧得兆．画官人挽弓射一僧．两矢不中．后一矢贯其足．下有龙蟠．儿不能晓．僧自推之．曰、我必将以荐作长老．至三乃効耳．又龙者君象．我且游京师．庶或幸遇．未几镇江太守具帖疏备礼．延如胜住甘露寺．正以九月十六日．乡僧亦喜．谓且继此得志．数年无所成．会杭卒陈通作乱．僧避入南山．尝出至山腰．蔽树视下．贼党数辈行峡中．仰高乱射．以搜伏兵．连发三矢．最后正中僧足．别一僧坐于傍．曰、隆上坐．乃始验卦中象．无一不应云．
<strong>左都监</strong>
修武郎左良．绍兴二十八年．为婺州兵马都监．赴幕官王作德日休晚集．归家已夜．两人随之而入．至中堂乃觉．良怒曰、汝何为者．敢至此．执其一．痛棰之．首有两角屹然．良知其阴吏也．犹不肯释．其一从后捽良腰仆坐．遂冥冥长往．将晓乃苏．言被追到冥府．二使方白其拒抗之罪．主者审姓名．对曰、婺州都监左良．主者曰、吾命逮左琅．何关此人事．即放还．良行十余步．回顾则二使者已对絷于庑间矣．明日、同官来问良疾．具说其故良尝在张魏公府为帐下．气干甚伟．自再生之后．神观索然盖人与鬼斗为所伤云
<strong>许提刑</strong>
靖康冬、金人再渡河．河北提刑许亢．坐弃洛口奔溃．窜吉阳．会中原乱．不之贬所．与二子及从卒十余人．间关至南康．不欲与州郡相闻．但入庐山一小寺栖止．仆因摘园蔬．与僧争哄．僧密诣郡告云、遭溃兵行劫．实繁有徒．郡守李定信之．即调兵授甲．围其寺．尽缚亢父子．并从卒送狱．亢至廷下．大呼称枉．且具言平生资历．定曰、岂有曾为监司．所至不出谒而避匿者乎．谕狱吏研鞫不得情．乃遣孔目吏入囚室．阳与好言探迹．具酒同饮．了无盗劫之状．亢仓黄南来．妻妾沦落．告敕不一存．无以自明．定疑不可解．亢长子善占梦．亢语之曰、吾梦父子持伞行雨中．已而大风起．吹三伞皆半裂飞去．是何祥邪．子泣曰、梦殊不吉．此父子离散为三之象也．是夕孔目又来．携酒肴甚盛．与三许剧饮．且满酌属亢曰、提刑勉一醉．少顷徙两令郎他舍矣．会罢各分囚之．过夜半．悉以铁椎击死．定上奏自言有除盗之功．未报而卒．凡豫其事者．一月内继死．唯孔目独存．鄢陵人周西瑞琥尝知南康军．与定先后隔政．其子瑴闻之于孔目云．亢以武举得官．
<strong>夏氏骰子</strong>
夏仅、字几道．卫州汲县人．崇宁大观间．居太学甚久．未成名．家故贫．至无一钱．同舍生或相聚博戏．则袖手旁观．时从胜者觅锱铢．俗谓之乞头是也．一夕．束带焚香．对局设拜．曰、仅闻博具有灵．敢以身事敬卜．今年或中选．愿于十掷内赐之浑化．不然．将束书归耕．无复进矣．祝罢．即挼莎掷焉．六子皆亦．夏愕喜．不敢自信．又祝曰、仅至诚斋心．以平生为祷．恐适者偶然．愿更以告．复再投之．三采皆同．乃再拜谢神贶．是岁果于莫俦榜登科．后官至中大夫．川陕宣抚司参议官．其家藏所卜骰子．奉之甚肃．右一事周瑴说．
<strong>治挑生法</strong>
莆田人陈可大、知肇庆府．肋下忽蠒起．如生疖状．顷刻间大如碗．识者云、此中挑生毒也．俟五更以菉豆嚼试．若香甘则是．已果然．使捣川升麻为细末．取冷熟水调二大钱．连服之．遂洞下．泻出生葱数茎．根须皆具．蠒即消．续煎平胃散调补．且食白粥．经旬复常．雷州民康财妻．为蛮巫林公荣．用鸡肉挑生．值商人杨一者．善医疗．与药服之．食顷．吐积肉一块．剖开筋膜中有生肉存．已成鸡形．头尾觜翅悉肖．似康诉于州．州捕林置狱．而呼杨生、令具疾证及所用药．其略云、凡吃鱼肉瓜果汤茶．皆可挑．初中毒．觉胸腹稍痛．明日渐加搅剌．满十日．则物生能动．腾上则胸痛．沉下则腹痛．积以瘦悴．此其候也．在上鬲则取之．其法用热茶一瓯．投胆矾半钱于中．候矾化尽．通口呷服．良久以鸡翎探喉中．即吐出毒物．在下鬲则泻之．以米饮下郁金末二钱．毒即泻下．乃碾人参白术末各半两．同无灰酒半升．纳瓶内．慢火熬半日许．度酒熟．取出温服之．日一杯．五日乃止．然后饮食如其故．
<strong>挑气法</strong>
从事郎陈遹．为德庆府理官．鞫一巫师狱．巫善挑气．其始与人有仇隙．欲加害．则中夜扣门呼之．俟其在内应答．语言相闻．乃以气挑过．是人腹肚渐胀．日久腹皮薄如纸．窥见心肺．呼吸喘息．病根牢结．药不可治．狱未成而死．江璆鸣三作守．以事涉诞怪．不敢置于典宪．但杖脊配海南．此妖术盖有数种．或咒人使腹中生鳖者．或削树皮咒之．候树复生．皮合而死者．然不得所以治法．右二事陈遹说．
<strong>南丰知县</strong>
绍兴初．某县知县赵某．季子二十岁．未授室．与馆客处于东轩．及暮客归．子独宿书院．闻窗外窸窣有声．自牖窥之．一妇人徘徊月明下．方骇噩间．已傍窗相揖．惊问云、汝何人．窃至此．曰、我东邻女也．慕君读书．逾墙相从．肯容我一听乎．欣然延入．留不使去．自是晓往夕来．子神情日昏悴．饮食顿削．父母疑而扣焉．不以告．密讯左右者．曰、但闻每夜切切如私语．又时嬉笑．久欲白而未敢．父母知为鬼所惑．徙归同榻寝．即寂然．逾月．颜色膳饮稍复旧．一日、独处房中．忽大呼求救．似为人捽髻而出．驱行甚速．举家不知所为．婢仆共牵挽．而力不可制．迤逦由书院东趋后园．才出门．去愈速．将至八角大井边．欻仆地不醒．家人共扶舁归．移时乃能言．云、实与妇人往还久．及徙室．不复来．今旦父母在堂上．忽见从外入．忿怒特甚．戟手肆骂曰、许时觅汝不得．原来只在此．便向前捽我髻．尽力不能脱．直造井傍．以手招井内．即有无数小鬼出．皆长三二尺．交拽我．势且入井．俄一白须翁．坐小凉轿．仆从三十辈．自园角奔而至．传呼云．不得不得．群鬼悉敛手．翁叱曰、著棒打．仆从举梃乱击．皆还井中．翁责妇人曰、我戒汝不得出．那敢如是．妇低首敛衽．无一言．又曰、原有大石镇井上．今何在．仆曰、宅内人舆将捣衣矣．咄曰、不合动著．鞭妇人数十．骂之曰．汝安得妄出．为生人害．况郎君自有前程耶．逐入井．命别扛巨石窒于上．告我曰、吾乃土地也．来救郎君．郎君性命几为此鬼坏了．归语家中人．此石不可动也．语罢后．升轿去．此子后得官．仕至南丰宰．
<strong>金陵邸</strong>
绍兴初．朝士赴调临安．过金陵．投宿官舍．从仆解担散去．独坐堂上．良久东边房门自开．一奴蓬首出．青衫白袴．瞠目视之．举手指胸曰、胸中有玉环．问君知不知．瞥然复入．士骇怖不能支．几欲堕地．惊魄小定．方摄衣正席．西边房门又开．一妇人衫裙俱青．抱婴儿以出．亦瞠目而视．指其儿曰、官人殃杀我．语讫遽入房．士肝胆皆震．欲走而足不能步．欲呼而声不能出．移时仆自外至．急徙于客邸．迷罔者终日．
