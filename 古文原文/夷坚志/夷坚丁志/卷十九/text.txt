<strong>留怙香囊</strong>
衢人留怙彦强、年二十余．进士及第．调官归乡．常独处一室．其地滨水．水次皆芰荷．景趣奇迥．忽若有所遇．家人莫得而知也．第怪其入室即扃户．非温凊与宾客至．辄不出．人窃疑之而不可问．后因易衣浣濯．家人得珠囊于带间．皆北珠结成．而极圆莹粲洁．非世能有．所串银线．柔软光好．不可名状．囊中香气又特异．持以叩所自来．不肯言．伺间密听之．时闻弈棋下子声．遂作计启关．掩其不备．乃一美妇人对局．见外人至．急趋入屏后．就视之、无所睹．父兄意其鬼鬼．深以为忧．呼方士巫者、治禜百方．终不验．而怙颜充壮．了不类困于异物者．及将赴官．始绝不至．所存珠佩．其父遣掷弃海中．怙生平康宁无疾．至老嗜欲不衰．年八十余．尚有少妾十辈．官至中大夫．年几九十．晚年、人问昔所遇．曰、水仙也．当时失不询名氏．无得而传．盖得养生之术于彼云．其曾孙清卿说
<strong>英华诗词</strong>
缙云英华事、前志屡书．然未尝闻其能诗词也．今得两篇．其诗云、夜雨连空歇晓晴．前山重染一回青．林梢日暖禽声滑．苦动春心不忍听．其惜春词云、东风忽起黄昏雨．红紫飘残香满路．凭阑空有惜春心．浓绿满枝无处诉．春光背我堂堂去．纵有黄金难买住．欲将春去问残花．花亦不言春已暮．殊有情致．故或者又以为神云．公安尉蔡聪发说
<strong>黄州野人</strong>
黄州麻城县境有泰陂山．邵武人黄志从居之．其地多茂林绝麓．黄常自种蓺其间．百果粟豆成实．每苦为物所窃食．密伺之．见如人而毛者．搏之则逝．追之不及．百计罗络．因结绳置垅间而获焉．初不甚了了．养之数日．始能言．乃实人也．云、我某村陈氏子．年四十余．靖康之难．全家死于兵．身独得脱．窜伏山间．山有高嵓．可扳援藤萝而上．上有草如毯可覆．饥餐草实木叶．渴匊涧泉饮之．久而惯习．遍体生毛．亦无疾痛．忘其去家而居深山也．且敏捷如猿猱．黄与之食．又强使受室．久之肤毛皆脱．不复轻趫．人皆以为若复纵之还山．或可不死．使之饮食耆欲为可惜．黄不从．时童邦直为郡守．外孙王仲共垂侍行．见其事．为作野人记、并诗云．
<strong>史言命术</strong>
王垂仲共、南城人．绍兴乙丑赴省试．闻术士史言方有声．往谒之．史问知乡里．曰、旦者仙郡李鼎、周楠、余去病、石仲堪、四先辈来问命．言独不取石君．余皆当高过．又询所业经．曰、习易、史曰、适南剑邓暐先辈．亦云治易．此人今年当擢第．语罢．始推王五行．曰、毋讳吾说．君非但今兹不利．后举亦不得乡荐．岁在庚午当再举．辛未必成就也．王不乐而退．已而六人得失皆验．所谈王后来事．的的不差．既廷对．又与同年乡人江秉钧往谒．史已不忆前事．独云、二君复何问．岂非欲知高下耶．然科级皆不高．王君尚可居黄甲．更有一说．江君生乙巳．带格角杀．必过房义养者．二人相顾叹异．盖江本甘氏子．来为江翁后云．暨唱名．王第四甲．江末等．史生之精妙如此．右一事皆王仲共说。
<strong>玉女喜神术</strong>
邵武人黄通判．自太平州秩满．寓居句容县僧寺．寺与茅山接．一女未出适．辄有孕．父母疑与人为奸．然女常日不出．亦无男子往来其家者．密诘之．女泣曰、儿实非有遇．但每睡时．似梦非梦．必为一道士迎置静室中．邀与饮宴．且行房室之事．以至有身．久负羞恨而不敢言也．父意茅山方士所为．乃托故具斋．悉集十里内道流．使女自帷中窥之．果某观中道士．颀然秀整．类有道者．擒问之具伏．遂缚致于县．县令考其迹状．曰、某所行盖玉女喜神术也．命加械杻．囚诸狱．道士高吟数语．未绝声．黑雾四塞．对面不相睹．少顷雾散．唯五木狼藉于地．道士不见矣．饶文□□
<strong>盱江丁僧</strong>
绍兴初、盱江城北十五里间．黄氏客邸．有僧过其家．体貌轩昂．云俗姓丁．留数日．白主人日入城中行乞．夜即还．凡数月．所得钱物．亦分以与黄．黄异待之．相处益久．出入无所疑．间遂挑其妻．妻年尚少．有容质．既喜僧姿相．又以数得财故．心许而佯拒之．迨闇排僧闼而入．房内无灯．而自然光明．僧衣金栏袈裟．坐壁间青莲华上．类世所画佛菩萨然．妻惊慕作礼．僧遽跃下．语之曰、吾非世人．将度汝．汝勿泄．即留与乱．自是每夫出必往．浸久．黄知而诘之．不敢隐．尽以直告．黄怒．设计将捕治．托故出宿密反．人定后．妻又诣僧．摘语之曰．我夫欲捉汝．为之奈何．僧曰、汝无忧．阖户就寝．黄伏户外侧听．愈怒．欲入而不可．但呼骂之．初亦相应答．己则其声渐远．俄寂然无闻．坏壁入．爇火照之．室已虚矣．四壁枵如．僧与妻及器物了不一存．而牕壁牖户．无少损处．呼集邻里．追寻到明．窅无音迹．竟莫知所向．建昌崇真隐士黄彦中说
<strong>江南木客</strong>
大江以南地多山．而俗禨鬼．其神怪甚佹异．多依岩石树木为丛祠．村村有之．二浙江东曰五通．江西闽中曰木下三郎．又曰木客．一足者曰独脚五通．名虽不同．其实则一．考之传记．所谓林石之怪夔罔两及山[犭巢]是也．李善注东京赋云、野仲游光．兄弟八人．常在人间作怪害．皆是物云．变幻妖惑．大抵与北方狐魅相似．或能使人乍富．故小人好之．致奉事以祈无妄之福．若微忤其意．则又移夺而之他．遇盛夏、多贩易材木于江湖间．隐见不常．人绝畏惧．至不敢斥言．祀赛惟谨．尤喜淫．或为士大夫美男子．或随人心所喜慕而化形．或止见本形．至者如猴猱、如尨．如虾蟆．体相不一．皆趫捷劲健．冷若冰铁．阳道壮伟．妇女遭之者．率厌苦不堪．羸悴无色．精神奄然．有转而为巫者．人指以为仙．谓逢忤而病者为仙病．又有三五日至旬月．僵卧不起．如死而复苏者．自言身在华屋洞户．与贵人欢狎．亦有摄藏挟去、累日方出者．亦有相遇．即发狂易、性理乖乱、不可疗者．所淫据者、非皆好女子．神言宿契当尔．不然．不得近也．交际讫事．遗精如墨水．多感孕成胎．怪媚百端．今纪十余事于此．建昌军城西北隅兵马监押廨．本吏人曹氏居室．籍入于官．屋后有小祠．来者多为所扰．赵宥之之女已嫁．与夫侍父行．为所迷．至白昼出与接．不见其形．但闻女悲泣呻吟．手足挠乱．叫言人来逼己．去而视之．遗沥正黑．浃液衣被中．女竟死．赵不讷妾、年可三十许．有姿态．尝奏溷欲起．髻忽为横木所串．阁于屋梁上．绝叫求救．人为解免．便得病．才数日死．南城尉耿弁妻吴．有祟孕．临蓐痛不可忍．呼僧诵孔雀咒．吞符乃下鬼雏．遍体皆毛．陈氏女未嫁而孕．既嫁．产肉块如紫帛包裹衣物者．畏而瘗之．女亦死．龚氏妻生子．形如人而绝丑恶．洎长不畏寒暑．霜天能溪浴．翁一八郎妻虞年少．乾道癸巳、遇男子每夕来同宿．夫元不知．虽在房常掷置地上．或户外．初亦罔觉．但睡醒则不在床．虞孕三年．至淳熙乙未秋．产块如斗大．弃之溪流．寻亦死．饶氏妇王、在家为女时．已有感．既嫁亦来．遂见形．颜色秀丽如妇人．鲜衣华饰．与人语笑．外客至、则相与饤饾蔬果．若家人然．少拂之．即掷沙砾．作风火．置人矢牛粪于饮食中．莫不慑畏．后遣归其父母家．祸乃息．王不知所终．李一妻黄、刘十八妻周．生子如猪豚．毛甚长．堕地能跳踯．一死．一失所在．黄氏妻是夜遇物如蟆而长大．逼与交孕．过期乃生．得一青物类其父．胡氏妻黄孕不产．占之．巫云、已在云头上受喜．神欲迎之．不可为也．果死．新城县中田村民李氏妾生子．躯干矬小．面目睢盱如猴．手足指仅寸．不类人．三弟皆然．今五六十岁．南丰县京源村民丘氏妻孕十年．儿时时腹中作声．母欲出门．胎必腾踏．痛至彻心．不出方止．后产一赤猴．色如血．弃之野．母幸独存．宜黄县下潦村民袁氏女．汲水门外井中．为大蛇缴绕仆地．遂与接．束之困急．女号啼宛转．家人惊扰召巫．巫云、是木客所为．不可杀．久当自去．薄暮乃解．舁女归．色萎如蜡．病逾月乃瘳．颜状终不复旧．成痴人矣．
<strong>鬼卒渡溪</strong>
绍兴癸□新城县村渡．月明中．渔人系舟将归．闻隔岸人唤船欲渡．就之．则皆文身荷兵刃者二十余辈．意其寨卒也．不暇问而载之．既济．探囊予钱．登岸谢别而去．平时兵卒经过．未尝有也．渔人既喜且讶．明日视其钱．皆纸也．始悟其鬼．邓慥说
<strong>龙门山</strong>
南城县东百余里龙门山．山颠有寺．幽僻孤寂．人迹罕至．独一僧居焉．客僧过之．留宿他室．与主僧房相去差远．既寝．闻户外人呼声惊怪．不敢起．须臾门轧然自开．客悸甚．不敢喘息．急下床欲走．门已为巨石所塞矣．大呼移时．主僧始应．甫问答间．石忽不见．而门开如初．客不复能寐．往即主僧宿焉．且询其怪．曰、山鬼所为也．前后见此事甚众．但不能相犯云．邑士邓慥说
<strong>郴卒唐颠</strong>
南城邓某、宣和五年．为郴州户曹掾．时牢卒唐胜．出处诡异．语默不常．若病风狂者．人目之为唐颠．有母无妻子．尝以过逃去．久乃从苏仙山白鹿洞中出．言洞中大有佳境．山川邑屋．别一人间也．或问尔何不遂留．曰、老母在．安可不归．异时去未为晚．细扣之、则不答．喜饮酒．常以马通及蛇置于怀．诣人索酒．若呼与之酒．虽副以粪秽．亦不拒．尝携毒虺来掾厅．掾呼至庭下．酌大白饮之．唐欣然一吸而尽．取虺啮食．留其半．曰、姑藏之以俟晚饮．每醉后．辄坦其腹．使人以铁椎撞之．如击木石．颜色略不变．后不知所终．掾之孙植说
<strong>复塘龙珠</strong>
豫章武宁县复塘村．乾道己丑岁七月二十一日、白昼雷雨大作．数牧童放牛垅上．见西北方电光中．二龙斗良久．东南震霆数声起．逐退之．二龙奔逃．坠一物于半空中．大如车轮．上下凡数十而不止．少顷、红霞白云．盘旋围绕．竟不得上．遂堕田间．其光渐微．仅若凫卵大．圆明如珠．众童竞取之．二樵者见其争不已．为击以斧．欲碎而分之．极力不少伤．相近富人余氏、闻之来观．见光采异常．知其龙珠也．易以数十钱．映空而视．中有仙女焉．遂为所得．府帅吴明可芾给事．闻而访之．余氏以伪珠塞命．吴亦不复取．自此后邑境连年水灾．继以荒旱．莫眹其故也．
<strong>建昌犀石</strong>
建昌县富民有不肖子．常亡赖．纵饮．因大醉卧路旁．既醒．见一石如碗大．巉嵓可爱．日光射其中．有物焉．审视之．则犀牛也．不甚以为贵．持往江州．德安潘氏者奇之．饷钱十万．取其石．后其父闻而索之．巳无及矣．时乾道五年八月也．
<strong>陈氏妻</strong>
新淦民陈氏、所居在修德乡之郭下里．隆兴初元．妻为物所魅．经数年．百方禳逐弗効．夫问之．汝常日所见几何人．厥状何如．妻曰、先有白衣人强我同寝．我每绩麻时．老妪必来伴绩．仍携两童为执爨．无日不然．姑亦苦之．谓妇曰、若至当报我．妇奉教．会妪入室．走白姑．姑挟刃径往褰帐．妪正理麻．即斫之．妪示以囊金．曰、所为来欲富汝家．安得杀我．姑遂止．转眼间已灭不见．陈曰、妖易治尔．磨刀授妻曰、白衣至．便斫之．妻如言．举刃中肩．怪走而妪至焉．曰、郎与若相处许久．今乃谋杀之．何无人情如此．使在家受尽楚痛．展转不能．亦不恨汝．令我来觅药．妻不应．刀犹在手．伺隙剚其胁．妪奔大山．风掀裙起．狐尾露焉．俄两女童哭而至．曰、汝已伤我郎君．又伤我婆婆．可谓无义．妻连斫之．皆化为石．自是绝不来．
<strong>谢生灵柑</strong>
温州民谢生母老病不肯服药．以夏月思生柑．不啻饥渴．谢生抟手无策．家有小园种此果．乃夜拜树下．膝为之穿裂．诘旦、已累累结丹实数颗．跪摘以奉母．食之痼疾遂瘳．闻者传为孝感．远近士大夫争赋诗词．歌诵其美．目曰灵柑诗轴．郡守王溉巽泽．诒书它邦．夸广其事．惜不上诸朝．揭之史策．使继姜诗孟宗之芳尘．以示不朽．时淳熙十四年也．
<strong>许德和麦</strong>
乐平明口人许德和．闻城下米麦价高．令干仆董德、押一船出粜．既至而价复增．德用沙砾拌和．以与人．每一石又赢五升．不数日货尽．载钱回．甫及家．天气正好晴．或变阴暗．雷风掀其身于田畈间．即时震死．
