<strong>和州毛人</strong>
宣和中．和州一老妇人携两男．大者二十六岁．小者二十岁．云在孕皆二十四月乃生．遍体长黑毛有光采．眼睛如点漆．白处如碧云．唇朱如丹．皆善相术．尝召赴京师．婴金帛．遣归州．通判黄达如邀问相．大者曰．可至大夫与州．生六子．其半得官．黄呼长子出见．问有官否．摇其首．问寿几何．曰．将钱来．数至四十四钱．顾其弟曰．是么．弟曰．是．即与之．又相长女．问有封邑否．不对．问寿得五十三钱．相次女得二十七钱．凡阅数人．率如是而已．初无多言．是后二十余年．黄仕历御史郎．官至朝请大夫．知徽州而卒．六子．三入官．长子长女享年．如所得钱之数．次女以绍兴甲子岁．从其夫祝生赴衡山尉．溺死于江．恰二十七岁．
<strong>王文卿相</strong>
建昌道士王文卿．在政和宣和间．不但以道术显．其相人亦妙入神．蔡京尝延至家．使子孙尽出见．王皆唯唯而已．独呼一小儿．谓曰．异日能兴崇道教者．必尔也．京最爱幼子．再询之．王拊所呼儿背．曰．俟此儿横金著紫．当赖其力．可复官．京大不乐．小儿者．陈桷元承也．母冯氏．蔡之甥．故因以出入蔡府．绍兴间．诸蔡废绝．陈佐韩蕲王幕府主．徽猷阁待制知池州．岁在辛酉．蔡京子孙见存者特叙官．向所谓幼子者．适来池阳料理．陈为之保奏．陈行天心法食素．真一黄冠耳．
<strong>奢侈报</strong>
绍兴二十三年．镇江一酒官．愚騃成性．无日不会客．饮食极于精腆．同官家虽盛具招延．亦不下箸．必取诸其家．夸多斗靡．务以豪侈胜人．尝令匠者造十卓．嫌漆色小不佳．持斧击碎更造焉．啖羊肉唯嚼汁．悉吐其滓．他皆类此．统领官员琦．从军于彼．每苦日谏之．反遭讪辱．后八年．琦从太尉刘锜信叔来临安．谒贵人于漾沙坑．琦坐茶肆．向来酒官者直入相揖．裹碎补乌巾．著破布裘．裘半为泥所污．跣足行．形容不可辨．久乃忆之问其故．泣而对曰．顷从京口任满．到都下求官．累岁无成．孥累猥众．素不解生理．囊槖为之一空．告命亦典质．妻子衣不蔽体．每日求丐得百钱．仅能菜粥度日．琦曰．何至沾污如是．曰．得钱籴米而无菜资．但就食店拾所弃败叶．又无以盛贮．惟纳诸袖中．所以至是．琦恻然曰．亦记昔时相劝乎．曰．天实折磨．何所追悔．琦邀至所寓．饷以羊酒．又与钱数十千．使赎告身．后不复见．又有郭信者．京师人．父为内诸司官．独此一子．爱之甚笃．遣从临安蔡元忠先生学．信自僦一斋．好洁其衣服．左顾右眄．小不整．即呼匠治之．以练罗吴绫为鞋袜．微污便弃去．浣濯者不复着．黄德琬以绍兴已卯赴调．适与之邻．每劝之曰．君后生未知世务．钱财不易得．君家虽富．亦不宜枉费．日复一日．后来恐不易相继耳．信殊不谓然．隆兴甲申冬．黄再入都．因访亲戚陈晟．见信在焉．为晟教幼子．衣冠蓝缕．身寒欲颤．月得千钱．自言父已死．尚有田三百亩．家资数千缗．尽为后母所擅．一夕径去．不知所往．素不识田畴所在．无由寻索也．黄与数百钱．捧谢而退．
<strong>陈元舆</strong>
陈元舆轩侍郎．建阳人．原名某．未第前．梦经两高门．各有金书额．若寺观然．一曰左丞陈轩．一曰右丞黄履．既觉．即改名．以嘉祐八年第二人登科．履真至右丞．而陈但龙图阁直学士．暮年谓诸子曰．吾白屋起家．平生不作欺心事．今位不副梦．尝思其由．昔年守杭州日．寄居达官盛怒一老兵．执送府．欲杖之．而此兵年余七十．法不应杖．吾既听赎．而达官折简来相诮．不获已复呼入．其家人罗拜泣请曰．若杖必死．吾不听．亟命行决．果死于杖下．舆尸而出．至今二十年．吾未尝不追以自咎也．违法徇情．杀人招谴．宜其不登大位．汝等宜戒之．方陈梦时．左右丞乃寄禄官．其后始以为执政．盖幽冥中已知之矣．
<strong>高氏饥虫</strong>
从政郎陈朴．建阳人．母高氏．年六十余．得饥疾．每作时如虫啮心．即急索食．食罢乃解．如是三四年．畜一猫甚大．极爱之．常置于旁．猫娇呼．则取鱼肉和饭以饲．建炎三年夏夜．露坐纳凉．猫适叫．命取鹿脯自嚼而啖猫．至于再．觉一物上触喉间．引手探得之．如拇指大．坠于地．唤烛照其物凝然．头尖匾类塌沙鱼．身如虾．壳长八寸．渐大侔两指．其中盈实．刮之．肠肚亦与鱼同．有八子．胎生蠕蠕若小鳅．人皆莫能识为何物．盖闻脯香而出也．高氏疾即愈．
<strong>翁吉师</strong>
崇安县有巫翁吉师者．事神著验．村民趍向籍籍．绍兴辛巳九月旦．正为人祈祷．忽作神言曰．吾当远出．无得辄与人问事治病．翁家豤诉曰．累世持神力为生．香火敬事．不敢怠．不知何以见舍．再三致叩．乃云．番贼南来．上天遍命天下城隍社庙．各将所部兵马防江．吾故当往．曰．几时可归．曰．未可期．恐在冬至前后．自是影响绝息．尝有富室病．力邀翁．严洁祭祷．掷珓百通．讫不下．至十二月旦．复附语曰．已杀却番王．诸路神祗尽放遣矣．即日灵响如初．
<strong>陈墓杉木</strong>
建阳民陈普．祖墓傍杉一株甚大．绍兴壬申岁．陈族十二房．共以鬻于里人王一．评价十三千．约次日祠墓伐木．是夜普梦白须翁数人云．主此木三百八十年．当与黄察院作椁．安得便伐．普曰．谁为黄察院．曰．招贤里黄知府也．普曰．渠今居信州．岂必来此．翁曰．汝若不信．必生官灾．况我辈守护历载．虽欲卖必不成．普觉而语其妻．妻曰．只为此树．常遭孙侄怒骂．切勿妄言．明日．王一携钱酒及鹅鸭来祀冢罢．与众聚饮于普家．饮毕．人分钱千有八十．尚余四十钱．普取之．曰．当以偿我薪直．一侄素凶佷．夺而撒于地．普怒殴之．至折其足．王一犹未去．惧必兴讼．不复买木．但从诸人索钱．四人不肯还．又相殴．遂诣邑列诉．初诸陈各有田三二十亩．因是荡焉．或窜徙它县．后五年．黄察院卒于信州．其子德琬买椁未得．访求于故里．有以陈杉来言．云愿鬻已久．因校四十岁．数房荡析．恐不能遽合尔．试遣营之．则三日之前．在外者适还．是时已成十六家．各与千钱．皆喜而来就．竟仆以为椁．普方话昔年梦．琬细视木理．恰三百八十余晕云．察院名达如．
<strong>永宁庄牛</strong>
秦氏建康永宁庄．有牧童桀横．常骑巨牛．纵食人禾麦．民泣请不悛．但时举手扣额．诉于天地．绍兴二十四年三月中．正食麦苗．风雨雷电总至．牛及童俱震死．同牧儿望见空中七八长人．通身著青布衣．于烈焰中提童去．又一人挈牛升虚．凿其脑后一窍．阔寸许．舌出一尺．火燎其毛无遗．监庄刘稳．命舁牛弃诸江．民窃揽取剥食之．刘诣尉诉．尉谕劝之乃止．
<strong>犬啮绿袍人</strong>
崇安人彭盈．纳粟得将仕郎．既受命．诣妻家致谢．其家养七八犬．甚大且恶．居深山间．素无官人登门．彭服绿袍．拜妻母未竟．群犬不吠．同时而出．一犬先啮幞头．众犬环搏之．面皮耳鼻皆破．滚转于地．家人惊迫．以巨棒痛击方退．彭已困卧血中．惛不能知人．两日而死．犬吠所怪．盖真有之．钟士显侍郎．只一子．荫补入官．往妻族讲礼．毙于犬．其事正同．
<strong>叶德孚</strong>
建安人叶德孚．幼失二亲．唯祖母鞠育拊视．又竭力治生．尝语叶云．术士言汝当得官．吾欲求宗女为汝妇．建炎三年．因避寇徙居州城．而城为寇所陷．时叶二十一岁矣．祖母年七十．不能行．尽以所蓄金五十两．银三十铤．付之．使与二奴婢先出城．戒曰．复回挟我出．勿得弃我．我虽死．必愬汝于地下．叶果不复入．祖母遂死寇手．及乱定．已不可寻访．叶用其物买田贩茶．生理日富．绍兴八年．假手获乡荐．结婚宗室．得将仕郎．明年参选．以七月二日．谒蜀人韩慥问命．韩曰．必作官人．不读书亦可．若询前程．俟过二十二日立秋．别相访．当细为君说．叶大怒．几欲棰辱之．同坐黄德琬劝使去．后十六日叶得病．即呕血．始以为忧．同行乡僧来货茶．与之同岁．乃令具两命．复诣韩．韩曰．记得此月初曾看前一命．但过不得立秋．此日不死．吾不谈命．僧归不敢言．叶病中时时哀呜曰．告婆婆．当以钱奉还．愿乞命归乡．勿陵迟我．竟以立秋日死．叶不孝不义．鬼神当殛之．客死非不幸也．韩之术一何神哉．
<strong>茅山道人</strong>
丙志所纪秦昌龄咎证事．不甚详的．今得其始末．复载于此．绍兴癸酉三月．秦同其侄焞．诣茅山观鹤会．邀溧水尉黄德琬．访刘蓑衣于黑虎洞林间．席地饮酒．遣小史呼能唱词道人．俄二十辈来．迨夜步月行歌．至清真观路口道堂．众坐诸人．各呈其伎．忽空中如人歌四句．黄尉能记其二云．四十三．四十三．一轮明月落清潭．秦正四十三岁矣．大不乐．历扣二十人．此谁所言．皆曰．元未尝发口．乃罢酒而还．九月果卒．前一年．达真黄元道．谓秦曰．君有冤对．切忌四三．秦豤求解释之术．时幼儿弄磁瓢为戏．黄取其一．呵祝以授秦．秦接之手内如火．不觉扑于地．黄复拾取．叹息曰．了不得．回顾医者汤三益曰．君宜藏此物．遇有急．则倾倒之．得青丸．则不可服．红丸则可服．后三年．汤病伤寒甚笃．试倾其瓢．得红药一颗．服之即瘳．至今犹在．
<strong>泉州杨客</strong>
泉州杨客．为海贾十余年．致赀二万万．每遭风涛之厄．必叫呼神明．指天日立誓．许以饰塔庙设水陆为谢．然才达岸．则遗忘不省．亦不复纪录．绍兴十年泊海洋．梦诸神来责偿．杨曰．今方往临安．俟还家时．当一一赛答．不敢负．神曰．汝那得有此福．皆我力．尔心愿不必酬．只以物见还．杨甚恐．以七月某日至钱塘江下．幸无事．不胜喜．悉辇物货．置抱剑街主人唐翁家．身居柴垛桥西客馆．唐开宴延伫．杨自述前梦．且曰．度今有四十万缗．姑以十之一酬神愿．余携归泉南．置生业．不复出矣．举所赍沉香龙脑珠琲珍异．纳于土库中．他香布苏木不减十余万缗．皆委之库外．是夕大醉．次日闻外间火作．惊起走登吴山．望火起处尚远．俄顷间已及唐翁屋．杨顾语其仆．不过烧得粗重．亦无害．良久．见土库黑烟直上．屋即摧塌．烈焰亘天．稍定还视．皆为煨烬矣．遂自经于库墙上．暴尸经夕．仆告官验实．乃得葬云．
<strong>僧化犬赋</strong>
陈茂秀才．建阳人．工为文．聚徒数十人于开福寺地藏院．院僧德辅．能诵孔雀经．主持水陆戒律颇严．陈之徒扰之已甚．稍不副其欲．浸润于陈．陈遂撰德辅白昼化犬赋．播于外．其隔联云．饥噬米糠．几度寻思于药食．冷眠苕帚．这回抛弃于禅床．阖邑士民．惊而来问．四远传者．皆以为然．辅不胜忿．具疏告天地．旦旦登钟楼以额扣钟．一扣一拜．日百拜乃止．已而陈得疾．疮秽遍体．不复能聚徒．困悴以死．众谓口业招谴．然僧之用心报复．亦为已甚矣．
<strong>张翁杀蚕</strong>
乾道八年．信州桑叶骤贵．斤直百钱．沙溪民张六翁．有叶千斤．育蚕再眠矣．忽起牟利之意．告其妻与子妇曰．吾家见叶之饲蚕．尚欠其半．若如今价．安得百千以买．脱或不熟．为将柰何．今宜悉举箔投于江．而采叶出售．不唯百千钱可立得．且径快省事．翁素伉暴．妻不敢违．阴与妇谋．恐一旦杀蚕．明年难得种．乃留两箕．藏妇床下．是夕适有窃桑者．翁忿怒．半夜持矛往伺之．正见一人立树间．仰椿以矛．洞其腹．立坠地死．归语家人曰．已刺杀一贼矣．彼夜入为盗．虽杀之无罪．妻矍然疑必其子．趍视之果也．即解裙自经于树．翁讶妻久不还．又往视．复自经死．独余妇一身．烛火寻其夫．乃见三尸．大呼告邻里．里正至．将执妇送官．妇急脱走．至桑林．亦缢死．一家无遗．元未得一钱用也．天报速哉．此卷亦黄得琬说．
