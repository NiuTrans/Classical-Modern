<strong>武真人</strong>
武真人名元照．会稽萧山民女也．方在孩抱．母或茹荤．辄终日不乳．及菜食则如初．母甚异之．年稍长．议以妻邑之富人．既受币．照鞅鞅不乐．训以女工．坐而假寐．母笞怒之．谢曰、非敢怠也．昨梦金甲神告以后土见召．与之偕往．入云霄间广殿下．见高真坐殿上．玉女列侍．招我升殿．戒曰、汝本玉女．顷坐累暂谪尘境．三纪复来．汝归休．遂弃人间事．及觉欲不食．而母见强．又梦神怒曰、命汝勿食．违吾戒何也．剖腹取肠胃．涤诸玉盆．复纳于腹而缄之．因授灵宝大洞法及大洞大法师回风混合真人印．俾度世之有疾者．母闻言惊悟曰、儿异人也．予为儿绝姻事．俾遂乃志．自是独居净室间．以符水疗人疾．远近奔奏求符．或邀过家视病．则命二仆肩舆以行．不裹粮．至中涂．从者馁．但市桃两颗．呵气授之．人食一桃．往数十里不饥．侍御史陈某．居钱塘．以天心法治人疾．舍旁别圃建层楼．圃人告有骑而行其上者．陈叱去曰、焉有是．薄暮携剑印．宿于下．亦闻马声．未几、家人扣门趣之归．曰、幼女系空中．如物羁縻状．视之信然．女昏不知人．累日、陈诣楼设醮厌之．火起壁间．食卒奔下．火亦止．又召道士摄治．及门亡其巾．家人益恐．致书招元照．照衣冠造之．陈女起．迎门笑语．若初无疾者．照携之宿楼上．越三昼夜无所睹．女亦泰然．韩子扆太尉裔官辇下．尝自书章．拟奏于天．述遭遇太上兴运事．人无知者．邀照奏之．俯伏良久乃起．诵章中语．无一非是．且曰、上帝嘉公恬靖无觊幸．批答云、谨守千二日辨曹赏厥功．后皆应如照言．韩自幼患足疾．每作至不得屈申．照为按摩．觉腰间如火热．又摩其髀亦热．拂拂有气从足指中出．登时履地．厥疾遂瘳．韩仆宿于庐侧隘舍．夜梦鬼物压其身．叫呼而出．值照至．不告之．故与纵步至其处．照及户而返．曰、室有自缢者．蓬首出舌．见吾求度．即书符．命仆焚之．夜梦人谢过曰、吾得真官符超生．不复来矣．启关而出．韩氏设榻留照寝．不闻喘息．徐见青云起鼻端．一婴儿长三寸许．色如碧流离．光射一榻．盘旋腹上．顷之不见．张循王家婢有娠．过期不产．请照往．诸婢杂立．照独视孕者．咨嗟曰、尔宿生为樵夫．尝击杀大蛇．今故仇汝．在腹食尔五藏尽．乃已．急白王出之．书二符授婢．婢如戒焚符．以水饮讫．产一大蛇．王闻之大骇．敬礼之．欲赠以金缯．不受．复如韩氏．留岁余．欲归．止之不可．涕泣而别．言予不再至矣．众疑其将羽化也．旦日、拏舟归萧山．至家无疾而卒．先是邑中十余家．俱见照衣道服．各诣其家聚话．移时乃去．数日、或诣照家访之．家人云死矣．邑子数辈先后至者．同曰、昨方至吾家．何遽尔．验其访诸人日．乃尸解日云．时绍兴十一年也．韩俣廷硕说．
<strong>存心斋</strong>
赵善琏、与其弟居衢州．肄业城内一寺．榜小室曰亦乐斋．是岁获解．而绌于春官．或为言乐与落同音．士子所深讳．而以名其居．宜不利矣．乃改为居易斋．久之．梦老翁高冠雪髯．来相访．指而言曰、子所以易此者．正以乐字为不美．独不思居易者．唐白乐天之名乎．白乐之称．尤为未韪．琏谢曰、然则何为而可．曰、当命为存心斋可矣．觉而更之．遂以乾道五年登第．调章贡幙官．为予言.
<strong>明州老翁</strong>
明州城外五十里小溪村．有富家翁造巨宅．凡门廊厅级．皆如大官舍．或谏其为非民居所宜．怒不听．财成而翁死．其子不能守．先是魏南夫丞相寓城中．无宅可居．及罢相来归空橐中得千万买之．家人时时见老翁往来咨叹．如有恨者．共以白丞相．为立小室．塑以为土地．自是不复出．徐闶说．
<strong>千鸡梦</strong>
新安郡士人．梦鸡数百千只．飞翔廷中．时方应举．疑非冲腾之物．以告所善者．或曰、世谓鸡为五德．今若是其多者．千得万得也．可为君贺．果登科．罗颉说．
<strong>武唐公</strong>
武唐公者．本阆州僧官．嗜酒亡赖．尝夜半出．扣酒家求沽．怒酒仆启户迟．奋拳揕其胸．立死．逾城亡命．迤逦至台州国清寺．自称武道人．素精医技．凡所拯疗．用药皆非常法．又必痛饮斗余．大醉跌宕．方肯诊视．然疾者辄愈．后浪游衢州江山县．豪族颜忠训之妻毛氏．孕二十四月未育．武乘醉欲入视．颜曰、道人醉矣．须明旦可乎．武曰、吾自醉尔．病人不醉也．遂入．又呼酒数升．乃言曰、贤室非妊娠．所感甚异．幸其物未出．设更半月殆矣．吾请言其证．平生好食鸡．每食必遣婢缚生鸡于前．徐观其死．天明一饱食．终日不复再饭．审如是乎．颜生惊曰、诚然．武与约索钱至二十万．始留药一服．戒家人预备巨钵及利刃曰．即饵药．中夕腹痛．当唤我．如期果大痛．急邀之入．入则毛氏正产一物．武持刃断为两覆以钵．命婢掖孕者起．绕房行．明旦．启钵视之．盖大鳖也．首足皆成全形．目亦开．特为膜所络．动转未快．故不能杀人．颜生敬谢．欲偿元约．且以所主酒坊与之．皆笑不取．曰、吾特戏君耳．建炎中．卒于国清、年八十余岁．国清僧道益．从其学医．话此事．
<strong>孔都</strong>
饶州狱卒孔都．素与酒家妇人游．一日过其门．用他故争阋．郡牙校夏生适见之．明晨．妇人诉于郡．夏生颇左右之．孔受杖．心衔其事．后数日、出至冰平监之东．欲买酒．而夏生又先在彼．望见孔入．从后户佚去．孔径回抵赡军库．以私酝告官．官乃追卖酒人并比邻送狱．狱成．酿者坐徒刑．且籍产拆屋．四邻皆均赏钱．夏生亦被罪．酿者当出赏百余千．无以偿．至于鬻其女．不胜怨．率邻人共诣东岳行宫．具诉孔夏私隙．迁怒破其家．祈神为主．是日孔在家．忽震恐不自持．呼妻子及里人聚坐．过夜半．乃言遭十余人见捕．赖此间党盛．今舍去矣．天未晓．索衫著．出曰、当往狱官厅．是晚不还家．历五日．或言有溺死于澹津湖者．孔妻惊疑必其夫．及厢官涝出尸果也．盖孔挟一时之忿．致诸家挠坏如此．故神殛之云．淳熙元年四月也．
<strong>白崖神</strong>
梓潼射洪县白崖陆使君祠．旧传云姓陆．名弼．终于梁泸州刺史．今庙食益盛．政和八年十月七日．蜀人迪功郎郭畤．自昌州归临卬．过宿濑川驿．梦为二吏所召．行数里至官府．极宏丽．厅事对设二锦茵．廷下侍卫肃然．顷之、朱紫吏十辈．拥一神人．紫袍金带．引畤对立．眙未及言．神顾曰、且易服．乃退如西庑．吏云、王自言与君有同年家契．当受君拜．曷为不言．王甚不乐．畤曰．王为谁．曰、射洪显惠庙神．昔年泸南安抚使英州刺史王公也．其子云．今为简州守．畤始悟与云实同年进士．甚惧．曰、然则欲谢不敏．且致拜可乎．吏曰、可．再揖至茵次．通叙委曲．因再拜．神喜跪受．劳问如世间礼．遂就坐．神曰、吾入蜀逾二纪矣．曩过陆使君庙．留诗曰、泸洲刺史非迁谪．合是龙归旧洞来．一时传诵．指为警策．暨以言事得罪．弃官谢世．获居于此．独恨王氏族人无知者．藉子之简州告吾儿．畤敬诺．寤后六日．至简池．谒太守弗获．不得告．明年过资州．复梦神召见．责其食言．畤愧谢．神曰、是行必为我言之．吾近数有功于民．不久亦稍增秩礼命矣．畤既觉．兼程至简．以手书达所梦．太守感泣．访手泽于家而得其诗．王公名献可．字补之．自文阶易武．仕至诸司使英州刺史知泸南而卒．岂非代陆公为白崖神乎．龙归洞之事．见于庙记．宣和六年．宇文虚中与云同在河北宣抚幕府．为作记云．
<strong>慈感蚌珠</strong>
大观中．湖州人邵宗益．买蚌于市．烹而剖之．其一有珠．宛然罗汉像．偏袒右肩．短首左顾．衣纹毕具．观者敬骇．遂奉以归慈感寺．寺僧椟藏．客至必出示．叶少蕴作诗云．九渊幽怪舞垂涎．游戏那知我独尊．应迹不辞从异类．藏身何意恋穷源．归来自说龙宫化．久住方惊鹫岭存．此话须逢老摩诘．圆通无碍本无门．一时名流属和甚众．曾公衮纡云、不知一壳几由旬．能纳须弥不动尊．疑是吴兴清霅水．直通方广古灵源．月沉浊水圆明在．莲出污泥宝性存．隐现去来初一致．莫将虚幻点空门．此寺临溪流．建炎间．两浙提刑杨应诚．与客传玩．不觉越槛．跃入水中．四坐失色．亟祷佛．求之于烟波杳茫之间．一索而获．葛常之立方说.
<strong>蔡郝妻妾</strong>
蔡待制之子某．建炎间．自金州□阳令解官．避地入蜀．久之．得监大宁监盐井．挈家之任．妻生男五岁女三岁矣．同处一舟．而蔡私挟外舍妇人．别乘一小艇日往焉．常相距数里．至暮或相失．妻密知之．平旦遣童持合至蔡所．曰、孺人送点心来．启之．则二儿首也．蔡惊痛如痴．止桌以须其至．至已自刎矣．蔡竟与嬖人之官．持身复不谨．为郡守王君所按．其家多赀．悉倾倒以献．仅得免．未几亦卒．郝师庄者．尝为忠州垫江令．后寓夔府僧寺．妻先亡．一妾有子．专家政．郝生招同寺人饮酒．或指墙而笑曰、此处独无瓦．又光洁．得非僧徒夜逾垣至君内乎．郝信以为然．日夕诃责其妾．疑忌百端．虽小故不舍．妾不胜冤忿．伺郝晓出．即刃厥子．且藏刀衣下．郝闻变走还．门欲入．适别婢拥彗在前．瞬目使去．凶妾知不可奈．亦自戕．妇人天资鸷忍．故杀子陨身而不惮．传记中所载或有之．
<strong>郭提刑妾</strong>
政和末、陕西提刑郭允迪．招提举木筏叶大夫饮酒．出家伎侑席．一姬失宠于主人．解逢迎客意．叶乘醉谑之．曰、吾从主公求汝．必可得．当卜日遣车相迎．姬大喜满望．信为诚说．穷日夜望之．眠食尽废．遂绵绵得疾．不能兴．傍人往视病．辄曰、叶提举车马来未．明年元夕．忽自力新妆易衣．告人曰、向正约今日．而肩舆果来．我即去．才举步．奄然而陨．盖叶君酒间戏言．旋踵不记忆．此姬乃用迷著以致死．二司皆在河中府．时外舅为学官云．
<strong>刘十九郎</strong>
乐平耕民植稻归．为人呼出．见数辈在外．形貌怪恶．叱令负担．经由数村．历洪源石村何冲诸里．每一村．必先诣社神所．言欲行疫．皆拒却不听．怪党自云．然则独有刘村刘十九郎家可往尔．遂往．径入趍庑下客房宿．略无饮食枕席之具．明旦、刘氏子出．怪魁告其徒曰、击此人右足．杖才下．子即仆地．继老妪过之．令击左足．妪仆如前．连害三人矣．然但守一房．不浪出．有侦者密白一虎从前跃而来．甚可畏．魁色不动．遣两鬼持杖待之．曰、至则双击其两足．俄报虎毙于杖下．经两日、侦者急报北方火作．斯须间焰势已及房．山水又大至．怪相视窘慑．不暇取行李．单身亟奔．怒耕民不致力．推堕田坎中．蹶然起．则身乃在床卧．妻子环哭已三日．乡人访其事于刘氏．云二子一婢同时疫困．呼巫治之．及门而死．复邀致他巫．巫惩前事．欲掩鬼不备．乃从后门施法．持刀吹角．诵水火轮咒而入．病者即日皆安．予于乙志书石田王十五为瘟鬼驱至宣城事．颇相类．
<strong>雷震犬</strong>
淳熙元年六月十五日．饶州大雷雨．市店有客携猎犬．来数日矣．是日正午．卧于茶卓下．忽浓云蔽屋．店中渐暗．客妻出呼犬．为一青面长人掣其手使去．少顷开晴．犬已死．毛皆焦灼直上．屋瓦碎者甚多．犬之罪无由可知．然雷威亦亵矣．
