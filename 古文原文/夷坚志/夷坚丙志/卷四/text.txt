<strong>饼店道人</strong>
青城道会时．会者万计．县民往往旋结屋山下．以鬻茶果．有卖饼家得一店．初启肆之日．一客被酒造其居．醉语无度．袒卧门左．饼师殊苦之．与之钱不受．饲以饼不纳．先是有风折大木．居民析为二橙．正临门侧．以待过者．店去江颇远．方汲水二器．未及用．客忽起．缚茆帚蘸水．洗木搰搰．逾两时．又卧其上．往来望见者皆恶之．及门即返．饼终日不得泄．客亦舍去．谢主人曰、毋怒我．我明日携钱偿汝直．当倍售矣．遂行．或诣橙旁欲坐．见光采烂然．乃浓墨大书吕先生来四字．取刀削之．愈削愈明．深透木底．上下若一．观者如堵．自此饼果大售．时绍兴三十二年二月．关寿卿亲见其洗木时．云一清瘦道人也．
<strong>麻姑洞妇人</strong>
青城山相去三十里．有麻姑洞．相传云亦姑修真处也．丈人观道士寇子隆．独往瞻谒．至中涂．遇村妇数辈．自山中担萝卜中出．弛担牵裳．就道上清泉．跣足洗菜．见子隆至．问尊师何往．曰、将谒麻姑．一妇笑曰、姑今日不在山．无用去．取萝卜一颗授子隆．曰、可食此．食之遂行．窃自念曰、彼皆村野愚妇．岂识麻姑为何人．得非戏我欤．忽焉如悟．回首视之．无所见矣．自是神清气全．老无疾病．每为人章醮．自称火部尚书．寿过百岁．隆兴中乃卒．
<strong>青城老泽</strong>
青城县外八十里老人村．土人谓之老泽．东坡集中所载不食盐酪年过百岁者盖此也．平时无人至其处．关寿卿与同志七八人．以春暮作意往游．未到二十里．日势薄晚．鸟鸣猿悲．境界凄厉．同行相顾．尘埃之念如扫．策杖徐进．久之山月稍出．花香扑鼻．谛视之．满山皆牡丹也．几二更．乃得一民家．老人犹未睡．见客至．欣然延入．布苇席而坐．诸客谢曰、中夜为不速之客．庖仆尚远．无所得食．愿从翁赊一餐．明当偿直矣．翁曰、幸不以粝食见鄙．敢论直乎．少顷、设麦饭一钵．菜羹一盆．当席间环以碗．揖客共食．翁独据榻正中坐．俄烝一物如小儿状．置于前．众莫敢下箸．独寿卿擘食少许．翁曰、吾储此味六十年．规以待老．今遇重客不敢爱．而皆不顾．何也．取而尽食之曰、此松根下人参也．明日、导往傍舍．亦皆喜．争相延饮馔．曰、兹地无税租．吾斸山为垅．仅可播种．以赡伏腊．县吏不到门．或经年无人迹．诸贤何为临肯之．留三日．始送出山．凡在彼所见数百人．其少者亦尨眉白发．略无小儿女曹．后不暇再往．右三事皆关寿卿说．
<strong>孙鬼脑</strong>
眉山人孙斯文、文懿公抃\曾孙也．生而美风姿．尝谒成都灵显王庙．视夫人塑象端丽．心慕之．私自言曰、得妻如是．乐哉．是夕还舍．梦人持锯截其头．别以一头缀项上．觉而摸索其貌大骇．取烛自照．呼妻视之．妻惊怖即死．绍兴二十八年．斯文至临安．予屡见之于景灵行香处．丑状骇人．面绝大．深目倨鼻．厚唇广舌．鬓发鬅鬙如虿．每啖物时．伸舌卷取．咀嚼如风雨声．赫然一土偶判官也．画工图其形．鬻于市廛以为笑．斯文深讳前事．人问者辄曰、道与之貌也．杨公全识其未换首时．曰、与今不类．蜀人目之为孙鬼脑云．
<strong>阆州通判子</strong>
阆州通判之子．数遣小兵货物于市．尝持象笏至富民家．民诘之曰．此吾家来．汝从何得之．兵以实告．民入索箧中．果不见．证其为盗．执而讼于官．时同郡数家被盗．所失财物甚众．立赏迹捕莫能得．及闻是事．皆诣府投牒．吏就鞫问．其对如初．郡守韩君以语倅．倅心疑其子．潜入书室．见所陈衣服器皿玩好．皆非己所有．大骇呼问之．以窃对．父震怒曰、吾不幸生子．而以穿窬为罪．世间之辱．何以过此．命擒缚送府．子殊无惧色．守以美言诱之曰、吾与汝父同寮．当为汝地．但还诸人原失物．必不穷竟也．遣兵官监诣其室．尽取所藏．子具言某物某家者．某物某家者．乃各以付失主．但余皮袜一双．无主名．子再拜豤请曰、愿以见赐．守问何所用．对曰、顷登子城．见此物在城下．试取著之．便履空如平地．自是入人家．白昼亦不能觉．守益不信．还其袜．且验焉．子欣然．才著毕．腾升屋端．了无滞碍．其去如飞．竟失所往．予妇侄张寅、为临桂丞．闻之于灵川尉王琨．琨云此近年事．不欲显其姓名．特未审也．
<strong>庐州诗</strong>
庐州自郦琼之难．死者或出为厉．帅守相继病死．历阳张晋彦祁作诗千言．讽邦人立庙祀之．庐人如其戒．郡治始宁．其诗曰、平湖阻城南．长淮带城西．壮哉金斗势．吴人筑合肥．曹瞒狼顾地．符秦又颠挤．六飞驻吴会．重兵镇边陲．绍兴丁巳岁．书生绾戎机．郦琼劫众叛．度河从伪齐．苍黄驱迫际．白刃加扶持．在职诸君子．临难节不亏．尚书徇国事．既以身死之．骂贼语悲壮．摏喉声喔咿．呜呼赵使君．忠血溅路歧．赵康国知庐州．乔张实大将．横户枕阶基．至今遗部曲．言之皆涕洟．统制官乔仲福．张璟以不从乱．被害于州治．法当为请谥．史策垂清规．法当为立庙．血食安淮圻．柰何后之人．邈然弗吾思．官居潭潭府．神不芘茅茨．冤气与精魄．皇皇何所依．所以州宅内．鬼物多怪奇．月明廷庑下．仿佛若有窥．謦欬闻动息．衣冠俪容仪．士民日凋瘵．岳牧婴祸罹．一纪八除帅．五丧三哭妻．张节度宗颜．夫妇俱丧．陈阁学规．李舍人谊．韩大夫沃．鲍左司琚皆死．杜观察琳．吴徽猷坰．皆丧妻张侯及内子．遍体生疮痍．爬搔疼彻骨．脱衣痛粘皮．狂氓据听事．夫人凭指挥．玉勒要乌马．云鬟追小姬．同殂顷刻许．异事今古稀．张宗颜妻既死．一日有村民狂走．登听事据坐．作妻附语．怨詈家事．又言欲取乌马与小婢．俄皆死．磊落陈阁学．文章李紫微．筑城志不遂．起废止于斯．杜侯在官日．夜寝鬼来笞．拔剑起驱逐．反顾出户帏．曰杜二汝福．即有鼓盆悲．杜琳夜为乔张笞击拔剑击之．乃顾曰．杜二汝有福．德章罢郡去．厌厌若行尸．还家席未暖．凶问忽四驰．鲍字德章．安道移嘉禾．病骨何尪羸．于时秋暑炽．絮帽裹颔颐．余龄亦何有．干在神已睽．王安道帅庐．病亟请于朝．移嘉禾死．师说达吏治．通材长拊绥．东来期月政．简静民甚宜．传闻盖棺日．邑里皆号啼．韩沃字师说．近者吴徽阁．鱼轩发灵輀．营卒仆公宇．毁驷裹敝帷．行路闻若骇．举家惊欲痴．吴坰之妻丧车临启．有茶酒卒．与一马同毙．昔有邺中守．迥讳姓尉迟．后周死国难．英忠未立祠．及唐开元日．刺史多艰危．居官屡谪死．未至先歔欷．仁矣张嘉祐．下车知端倪．庙貌严祀典．满考迁京畿．兄弟列三戟．金吾有光辉．吴竞继为政．神则加冕衣．自此守无患．史书信可推．伯有执郑政．汰侈荒于嬉．出奔复为乱．羊肆死猖披．强魂作淫厉．杀人如取携．其后立良止．祭祀在宗枝．罪戮彼自取．祸福尚能移．族大所冯厚．子产岂吾欺．寒温五种疟．踸踔一足夔．或能为病祟．祈祷烹伏雌．况我义烈士．品秩非贱卑．凛凛有生气．为神复何疑．勺水不酹地．敢望壶与蹄．片瓦不覆顶．敢望题与榱．邦君寄民社．此责将任谁．既往不足咎．来者犹可追．傥依包孝肃．或依皇地祇．经营数楹屋．丰俭随公私．城中有后土废祠．孝肃公故第．皆爽垲可附为宇．丹青罗像设．香火奉岁时．尚书名位重．正寝或可施．吕姬徇夫葬．义妇严中闺．有得吕尚书括发之帛归吴中者、夫人吴氏持之自尽以殉葬．清贤列两庑．后先分等衰．当时同难士．物色不可遗．张陈李鲍韩．势必相追随．德章病而去．去取更临时．尊罍陈俨雅．剑佩光陆离．匠事落成日．醮祭蠲州治．青词奏上帝．册祝告神知．若曰物异趣．人鬼安同栖．兹焉卜新宅．再拜迎将归．悲笳响萧瑟．风驭行差池．穹旻亦异色．道路皆惨凄．巍文武庙．千载无倾欹．使君享安稳．高堂乐融怡．岂弟布惠政．吉祥介繁禧．遂纡紫泥诏．入侍白玉墀．斯民获后福．年谷得禳祈．坎坎夜伐鼓．欣欣朝荐牺．人神所依赖．时平物不疵．中兴天子圣．群公方倚毗．明德格幽显．和风被华夷．典章粲文治．昭然日星垂．臣工靡不报．秩祀当缉熙．四聪无壅塞．百揆钦畴咨．咨尔淮西吏．不请奚俟为．露章画中旨．施行敢稽迟．太常定庙额．金榜华标题．特书旌死节．大字刻丰碑．碑阴有坚石．镌我庐州诗．
<strong>赵和尚</strong>
僧宗印、本陕西士人．姓赵氏．弃俗为僧．靖康时在长安．住大刹．好谈世间事．词锋如云．方金寇犯阙．范谦叔致虚左丞．帅京兆．节制五路军．一见大喜．邀使反儒服．即往谒华山庙．自言以身济世之意．遂从范公．范以便宜命之官．艰难中颇有功．积迁至直龙图阁．已而隶川陕宣抚司．亦领兵数千人．对客辄大言．常云吾留意释氏．得大辨才．在古佛中．当与净明维摩等．至于贯穿今古．精练吏事．于天下文官实为第一．料敌应变．决机两陈之间．于天下武官亦为第一．若四方多垒．烟尘未清．则为盗贼第一人．不敢多逊．坐客畏其言．无敢答者．其评议人物．凶险好骂．盖出天资．既得志．前后度僧五百．皆名曰宗印．使之代己．时已年六十余矣．不复娶．唯买妾二十人．后解兵闲居．数岁而得疾．藏府洞泄无时．群妾弃去不视．赵自取其粪食之．有见而怪之者．答曰、汝安得知此味．经旬乃死．识者以为口业之报．席大光守河中日．尝蒙共力．适帅湖南．为饭千僧以资福．赵虽通显．人犹呼为赵和尚云．
<strong>景家宅</strong>
达州江外、民景氏宅甚大．其侧古冢屹然．时时鬼物出见．处者不宁．徙入城避之．予妇家入蜀僦以居．外舅之弟宗正．夏夜露宿．过三更．见大毛物．睢盱而前．引手拍其项．宗正矍起．厉声叱之曰、汝岂不见北斗在上乎．乃敢尔．其物应声退．安寝至明．
<strong>蜀州紫气</strong>
崇宁三年、成都人凌戡．诣阙告言蜀州新津县瑞应乡民程遇本名犯光尧嫌名．家葬父母．其坟山上常有火光紫气．诏下本郡．令速徙它处．仍命掘其穴成池．环山三里内．自今不许为墓域．郡每以季月差邑官检视．明年．诏以其地屡有光景动人．宜为奉真植福之所．乃建道观．名曰寅威．赐田十顷．岁度童行二人．后二年．光尧太上皇帝诞降．实始封蜀国公．竟以潜藩升为崇庆军节度．遂应火光紫气之符．而程氏子名适与帝嫌名同．天命昭灼如此．
<strong>查氏饼异</strong>
荆南查氏、世居沙头．有女自幼好食饼．每食时、但取其中有糖及麻者咀之．而弃其圈．亦小儿常态也．乾道二年．女十四岁矣．因步中庭．雨忽作．有物挟以腾空．震雷击之．堕地死．天雨饼棬者．移时乃止．群犬攫食．与真者不异．朱之渊说．
<strong>小溪县令妾</strong>
蜀士某、部纲东下．出成都．泊舟江渎庙．天未明．入祠拜谒．望正殿内一妇人已先在．疑其鬼也．甚惧．稍定倚户窥之．妇人焚香亟拜．泣而祷曰、妾本京师人．早失父．随母西入川．嫁成都人某氏．今七年．生男女二人．良人去年赴叙州小溪令．不挈家行．亦无书信来．近闻负约别娶矣．妾穷独难久处．四顾孑孑．更无亲戚可依．晓夕思之．惟有一死．愿大王监此心．即以剃刀自刎．登时仆地．士人惊怪．且恐暗昧累己．亟登舟解维过小溪．所谓县令者、乃乡人也．出迎于江亭．从容及其家事．令曰、向买一妾留家间．久未暇取．士人略道其形容踪迹．令惊曰、皆是也．君何由知之．乃话所见．令瞿然俯首不语．俄告去．唤汤至．已不能执杯．曰、君所言才毕．此人即在傍．吾不免矣．遂升车回．及县治而死．此乾道元年事也．亦黄仲秉说．云某部纲者．欲再访其详未得也．
<strong>郢人捕鼋</strong>
郢州江中、积苦老鼋出没．为堤岸及舟船之害．郡设百千赏募人杀之．有渔者出应募．问所须．但求一渡船．两人操楫．大瓮一枚．猪肝一具．及铁钩环索之属．至日登舟．穴瓮底．以钩絓\肝置其内．顺流以行．移时鼋出食肝并吞钩．首不能缩．怒甚．引颈出于瓮．欲犯船而身碍瓮间．进退不可．渔者以棰击其首．紞然而没．则放索随之．任其所往．度已困．复举索引钩．又击之．至于三四．鼋死、始桌舟牺岸．邦人观者如堵．喜其去害．争出钱与之．盖鼋性嗜猪肝．渔者知之．又得操纵之术．故为力甚易．仲秉说．
<strong>桃源石文</strong>
建炎三年四月、鼎州桃源洞大水．巨石随流而下．石问有文似天书．而字画皎然．可识凡三十二字．云、无为大道．天知人情．无为窈冥．神见人形．心言意语．鬼闻人声．犯禁满盈．地收人魂．其言虽简．而有警于人世．
<strong>韭黄鸡子</strong>
张魏公居京师．赴客饭．以韭黄鸡子为馔．公不欲食．主人强之．不得已为食三颗．而意亦作恶．不终席而归．夜中忽足痛不可忍．秉烛照之．乃三鸡啄其足．一牡二牝．金甲大神立于旁．扣公曰、发愿否．公曰、愿尽此生不食鸡子．神曰、愿轻．公又曰、某此生不犯戒．则母氏延无量之寿．犯此者为不孝．神人颔之．倏忽间与鸡皆不见．迨晓．视啄处赤肿犹寸余．自是不复食鸡卵．
