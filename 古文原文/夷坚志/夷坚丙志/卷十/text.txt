<strong>方氏女</strong>
婺州浦江方氏女．未适人．为魅所惑．每日过午．则盛饰插花就枕．移两时乃寤．必酒色著面．喜气津津然．女兄问其故．曰．不可言．人世无此乐也．道士百法治之．反遭困辱．或发其隐慝．曰．汝与某家妇人往来．道行如此．安得敢治我．或为批颊抵冠．狼狈而出．近县巫术闻之．皆莫敢至其家．扫室焚香．具为诉牒．遣仆如贵溪．告于龙虎山张天师．仆至彼之日．女在堂上．见两黄衣卒来追已．初犹不肯行．卒曰．娘子无所苦．才对事毕即归矣．遂随以去．凡所经途．皆平日所识．俄至东岳行祠．引入小殿下．殿正北向．主者命呼女升殿．女窃视其服．紫袍红鞓带佩鱼．全如今侍从之服．戒之曰．汝为山魈．缴绕曲折．吾已尽知．但当直述．将释汝．初女被祟时．实其亡叔为媒妁．是日先在廷下．瞬目招女．使勿言．女竟隐其事．但说魅情状及所与饮狎者．主者判云．元恶及其党十人．皆杖脊远配．永不放还．而不刺面．余五六十人．亦杖臀编管．传囚决遣．与世间不少异．又敕两卒送女还．时家人见女仆地．逾两时．口眼皆闭．抉齿灌药．施针灼艾．俱不省．但四体不冷．知其非死也．仆归云．既投状．天师判送东岳．限一时内结绝．故神速如此．自是女平安如常．逾年而嫁．则犹处子云．
<strong>高教授</strong>
乡人高遹．字广声．为秦昌时婿．居于会稽外邑．与詹道子亢宗友善．绍兴辛已．淮上受兵．遹入城．舍于詹氏．与馆客陈确日同处．相得甚欢．隆兴二年．遹为太学录．确夫妇同梦遹来．而身绝短小．确语妻曰．不见高广声才数月．一何短如此．俄相随入卧内．妻愠曰．高教授当识道理．何为至吾床闼间．逐之不见．遂惊寤．明日以告道子．时遹已病困．道子方以为忧．闻其事良不怿．是夕而讣至．明年．确妻复梦人舁柩入门．问之．曰．高官人也．觉而语确．确心知遹之来为己子．预戒产具．即日得一男．右二事皆詹道子说．
<strong>掠剩大夫</strong>
扬州节度推官沈君．失其名及乡里．居官颇强直．通判饶惠卿尤知之．惠卿受代归临川．一府僚属．出祖于瓜洲．前一夕．沈闻书窗外人语曰．君明日禄尽马绝．为妻子言．愀然不乐．明日．将上马．厥子牵衣止之．沈曰．饶通判相与甚厚．方为千里别．安得不送．策马径行．所乘马盖借于军中者．恶甚．始出城．奔而坠．足絓\鞈间．不可脱．驰四十里．及瓜洲方止．驭吏追及之．则面目俱败．血肉模糊．不可辨识．舁归舍．气息奄奄．经一日而绝．惠卿怜其以已死．赙钱二十万．郡遣夫力十余辈护柩归．诸人在道相顾．如体挟冰霜．或时稍怠．则头辄痛．类有物击之．两旁行者．皆见一绿袍官人．坐柩上．执梃而左右顾．至家乃已．后岁余．其妻阎氏．白昼见．旗帜奄冉行空中．一人跨白马．跕躞而下．至则沈也．相慰拊良久．又遍呼诸子．诲以读书耕稼之务．曰．吾今为掠剩大夫．勋业雄盛．无忆我．翩然而去．自是不复来．阎氏之弟榕传其事．
<strong>生肉劝酒</strong>
南丰曾氏．为临川李氏婿．初亲迎时．舅母张氏送之．逼岁求归．李氏置酒饯别．张归而愠曰．我在李家十数日．蒙渠主礼不为薄．但临行时忽以生肉劝酒．使我心恶不可堪．人问其状．曰．羊一槃．猪一槃．鸭鸡各一槃．凡四品．槃各四巨楪．皆生物也．饤饾虽丰．岂复可食．家人亦皆咄咄曰．不谓李官人家野陋乃如此．村妇邓八[女更]．实从张为客．私语人曰．安得是事．县君岂别有所睹乎．张之夫先为光化军司理．不挈家行．久之得赴云死矣．后其子归．乃言以去腊未尽三日死．死之日．同僚随土俗具祭．用生物四大槃．其器皿名物．悉与张所见同．盖张从李氏归时．司理君始死受奠．千里影响．符契若是．异哉异哉．右二事皆李德远说．
<strong>黄法师醮</strong>
魏道弼参政．夫人赵氏．绍兴二十一年十月十六日．以病亡．至四七日．女婿胡长文元质延洞真法师黄在中．设九幽醮．影响所接．报应殊伟．魏公敬异之．及五七日．复命主黄箓醮．先三日．招魂入浴．幼子叔介．年十二岁．以念母之切．愿自入室持幡伺视．既入恸哭云．母自白幡下坐椅上．垂足入浴．盆左右挂所著衣．正举首相顾．忽焉不见．所以哀泣．已而迎魂至东偏灵位．黄师见夫人在坐．叔介至前即仆地．曰．妈妈在此．家婢小奴．先因病肿死．亦从而至．语言甚久．黄虑鬼气伤儿．神．乃布气吹其面．取汤一杯．令饮即醒．云适往市门下看迎仙女．见数十人衣金锦袍．拥一轿．四角皆金凤．口衔金丝毬．二仙童行前．捧金香炉唾壶．到吾家门．仙女出轿．见先生再拜请符．才得符．收置袖间．却乘金毛羚羊．二童导而去．遂觉．盖所见者．乃是夕坛上所供神虎堂追召魂魄者也．时已五鼓．方就睡．又梦入大门．将军长丈许．金甲青鞾．引而行．殿上人服青服．戴青冠．执青圭．坐龙椅上云太一救苦天尊也．闻呼第二曹请九天司命第□主者同坐．俄空中青云起．玉女数百．捧红幡幢．迎上清宫第六位至．共食仙果．叔介前观之．为异鬼如师子形者．逼逐令去．将军叱曰．救苦天尊请来对罪．安得辄逐．命狱卒碎斫之．左右天仙无数．嬉戏自如．或戴碎玉花冠．动摇有声．云是狼茫冠．上天真宰．下降检察地狱．将军曰．三界各有体．天界逍遥自在．故多快乐．人世务礼法．故尚恭敬谦逊．地府治人罪．故尚威猛．正自不同．又闻呼都案判官．追在狱囚．列廷下约万人．皆荷铁校．传呼引第十人．直符使乘云持牒下取．牒阔可二尺．长袤丈．径至地．挟此人同上云去．其余火轮铜柱．铜狗铁蛇．锻治于前．楚毒备极．三人著公服在其中．将军曰．一为临政酷虐．二为事父不孝．三为作监官不廉．监官乃吾弟．曾任潭州税官．盗用公家钱而逃．至今在狱．而酷虐者获罪尤重．叔介问如何可救．曰．除是转九天生神章一万遍．即可救拔．又引至镬汤碚石矞律等狱．纵观诸囚．叔介言敢问将军何姓．曰．旧在人间姓王．此问无姓．每见世人设水陆请地府诸司．称崔判官李判官之类皆不肯赴．不若只称第几司第几案判官便了．又曰．吾得一幙次甚窄．身却不在彼．常在坛上听指挥．不敢离一步．便一两字亦从吾手中过．然后奏上．吾一看三清．二看法师至诚．便是吃一盏白汤．也奏去．只为排得幙次不是．左右多有秽触．又黄衣人炷香衣服不洁．负水人身体腥秽．一青衫小儿抱婴孩来天尊位前戏狎．天尊怒．皆追来枷了．青词甚好．宣开地狱．赦亦至诚．特以判官声雄．道字不真．有一字读作潭字．数人清不出．天尊主者皆怒．已而辨之．乃涛字也．主者白请放六人．判官密言赦文不明白．再堕其四．只赦两人．其一则赵氏也．将军曰．汝父常诮汝懒惰不读书．我教汝聪明咒云．无碍无遮广聪明．矞律莎诃无紧揭．又聪明偈云．大广天地无碍遮．一界迟奇比江海．一磨二磨转不觉．才管一觉无碍空．戒令勿泄．每遇节序．焚香默诵百过．且谓人心如镜．须管常磨．勿令尘染污．自然聪明．又言吾一身五职．第一三天门下引进主者．第二黄先生主掌文字．第三自然山主．第四监灰河主．第五职事微．不可说．遂引叔介至灰河．无罪者过桥．业重者解其下服．著度河裈．由河中过．岸上大枯木数株．鬼卒以所脱衣挂于上．续以车载从桥行．衣上各书姓名．窥其一标云．屠氏十娘．叔介临欲归．拜将军曰．自到冥间．荷将军慈顾．答曰．汝何所谢．吾实当谢汝．忆昔尝与汝同官．曾缘公累．赖汝调护得免．至今不忘．今归时凡此中所见所说．尽为人道之．使知省戒．无得隐情．揖别而行．望其家已近．母在一室涂泽毕．令引至坛．对曰．黄先生不许孝子登坛．母乃独登之．遍礼列位．诣黄君幙前．焚香拜曰．谢救苦．黄法师便冉冉翔空．回首言宿世冤家．皆得解脱．汝勿复悲恼．令从者取盂水噀叔介面．仍叱之．遂寤．天方明．自寝至觉仅数刻．而所经历闻见．连日言之不能尽．魏公以其事物色之．盖醮筵置龙虎堂．于四厢逼近外庖．往来喧杂．炷香者乃老卒．而汲水一兵患疥痨．圃中儿每敖戏圣位前．皆符其语．乃告白龙虎神．徙位于静处．而易执事者．禁儿勿得至．又考所谓潭字之误．盖词文旧语内云．或死于水涛之中．道童书涛为淘．以唾润指．揩作涛字．不甚明了．故读者误焉、魏公自作记五千言．今摭取其大要如此．
<strong>朱新仲梦</strong>
朱新仲待制翌绍兴二十八年守严州．梦至大山下．左右指云昆山也．未几徙宣州．宣城献地图．有乡名昆山者．谓前梦已应．又一岁徙平江．昆山正其属县．在平江日．梦典谒报洪内翰来．亟出迎．则予仲兄也．时自翰林学士奉祠居乡里．既坐．乃居东道．觉而异之．不两月新仲罢去．仲兄实踵其后云．
<strong>常熟圬者</strong>
中大夫吴温彦．德州人．累为郡守．后居平江之常熟县．建第方成．每夕必梦七人衣白衣．自屋脊而下．以告家人．莫晓何祥也．未几得疾不起．其子欲验物怪．命役夫升屋．撤瓦遍观．得纸人七枚于其中．乃圬者以佣直不满志．故为厌胜之术．以祸主人．时王显道奂为郡守．闻之．尽捕群匠送狱．皆杖脊配远州．吴人之俗．每覆瓦时、虽盛暑．亦遣子弟亲登其上临视．盖惧此也．吴君北入不知此．故堕其邪计．
<strong>茶肆民子</strong>
乾道五年六月．平江茶肆民家．失其十岁儿．父母连日出求访．但留幼女守舍．一黄衣卒来啜茶．告云．尔家几郎使我寄语．早晚当附木筏还家．女喜祈客少驻．以俟父母归．坚不可．临去又云．明日几郎自别寄信来．遂去．迨暮．父母归．女具道其故．莫测所以然．而忧其非吉语也．明旦．外传有浮尸在升平桥河岸木筏侧．奔往视之、乃所失子．傍人言顷年一急足溺于此．则民女所见．殆其鬼乎．
<strong>乐桥妖</strong>
平江乐桥民家女．既嫁．每夕为妖物所扰、母念之切．乃与同榻卧．将伺察之．财日暮．则一人从地踊起．垂两髻于背．红繻弈然．大声如疾雷．地亦随合．凡数夕如是．以告其夫．夫穿地觅之．仅二尺许．得一铜铃．以红带系其鼻．始忆数年前朝廷申严铜禁．故瘗铃土中．久而忘之矣．即击碎弃之．女疾遂愈．右四事皆朱似叔召说．
<strong>刘景文</strong>
承议郎任随成．刘景文季孙甥也．言景文知忻州时．每数日辄一谒晋文公祠．至必与神偶语．移时乃出．神亦时时入郡．郡吏见景文闭合与客语．则神至也．他日于广坐中．谓一曹掾曰．天帝当来召君．君即去．吾且继往．坐客相视失色．未几．掾果无疾而逝．景文亦相继亡．经夕．蹶然复苏．索笔作三诗．诗成语家人曰．吾今掌事雷部中．不复为世间人矣．瞑目竟死．其一章云．中宫在天半．其上乃吾家．纷纷鸾凤舞．往往芝术华．挥手谢世人．竦身入云霞．公暇咏天海．我非世人哗．二章云．仙都非世间．天神绕楼殿．高低霞雾匀．左右虬龙遍．云车山岳耸．风颦天地擅．从兹得旧渥．万动毫端变．其三云．从来英杰自消磨．好笑人□事更多．艮上巽中为进发．一车安稳渡银河．其语皆不可晓．予案东坡集．景文为隰州守以没．此云忻州恐非．何薳春渚记闻云．景文梦为文公之代而卒．其说不同．坡公称景文诗句云、四海共知霜鬓满．重阳曾插菊花无．其清警如此．今三诗乃尔．生死之隔．一至是乎．
<strong>雍熙妇人词</strong>
姑苏雍熙寺．每月夜向半．常有妇人往来廊庑间．歌小词．且笑且叹．闻者就之．辄不见．其词云．满目江山忆旧游．汀洲花草弄春柔．长亭檥住木兰舟．好梦易随流水去．芳心空逐晓云愁．行人莫上望京楼．好事者往往录藏之．士子慕容嵓卿．见而惊曰．此予亡妻所为．外人无知者．君何从得之．客告之故．嵓卿悲叹．此寺盖其旅榇所在也．右二事皆见周紫芝少隐竹坡诗话．
