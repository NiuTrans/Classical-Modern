<strong>蓝姐</strong>
绍兴十二年．京东人王知军者．寓居临江新淦之青泥寺．寺去城邑远．地迥多盗．而王以多赀闻．尝与客饮．中夕乃散．夫妇皆醉眠．俄有盗入几三十辈．悉取诸子及群婢缚之．婢呼曰、主张家事．独蓝姐一人．我辈何预也．蓝盖王所嬖．即从众中出．应曰、主家凡物皆在我手．诸君欲之．非敢惜．但主公主母方熟睡．愿勿相惊恐．秉席间大烛．引盗入西偏一室．指床上箧笥曰、此为酒器．此为彩帛．此为衣衾．付以钥．使称意自取．盗拆被为大复．取器皿蹴踏置于中．烛尽又继之．大喜过望．凡留十刻许乃去．去良久．王老亦醒．蓝始告其故．且悉解众缚．明旦诉于县．县达于郡．王老戚戚成疾．蓝姐密白曰、官何用忧．盗不难捕也．王怒骂曰、汝妇人何知．既尽以家赀与贼．乃言易捕何邪．对曰、三十盗皆著白布袍．妾秉烛时．尽以灺泪污其背．但以是验之．其必败．王用其言、以告逐捕者．不两日．得七人于牛肆中．展转求迹．不逸一人．所劫物皆在．初无所失．汉张敞传所记、偷长以赭污群偷裾而执之．此事与之暗合．婢妾忠于主人．正已不易得．至于遇难不慑怯．仓卒有奇智．虽编之列女传不愧也．
<strong>长溪民</strong>
福州长溪民、为赘婿于海上人家．以渔为业．其母思而往见之．民殊不乐．母觉其意．明日即告归．民不肯留．而其妇独留之曰、阿姑少留．候得鱼作杯羹．少顷民还．至门闻母语声．急藏鱼于舍后．复诳其母．且告之曰、今日风恶．不获一鳞．母遂去．既行．民责妻曰、吾适所得皆鳗鱼．既多且大．常日不曾有此．汝何苦留此间耶．妇往眡．则满篮皆蛇也．惊走报民．民不信．自往焉．果见群蛇蟠结．一最大者昂首出．径咋其喉即死．蛇亦不见．
<strong>福州异猪</strong>
政和元年正月、福州北门卖豆乳人家．猪夜生七子．但一为猪．余皆人头马足．肌体悉类人．净无一毛．初生时．呱呱作儿啼．其家惧．亟瘗于厕后．邻人闻啼声．伺晓入眡．犹及见其二．取以示里中．斯须间、观者如市．郡守知为不祥．命亟杀之．时方上祥瑞．不敢以闻于朝．
<strong>福州屠家儿</strong>
福州城中羊屠家儿．年十六岁．性柔善．惟嬉游市井间．不肯学父业．父母谓之曰、汝已成长．当学世业为活．为养亲之计．浪游何益．对曰、逐日眼见已熟．要杀便能．何以学为．父以羊一刀一付之．闭诸空屋．窃窥其所为．自旦至午．但对羊默坐．忽握刀而起．指羊曰、与汝相为仇．岂复有穷极．挥刀自断其喉．父母急发壁救之．无及矣．
<strong>林翁要</strong>
福州南台寺、塑新佛像．而毁其旧．水上林翁要者．求得观音．归事之．后数月、操舟入海．舟坏而溺．急呼观音曰、我尝救汝．汝宁不救我．语讫、身便自浮．得一板乘之．惊涛亘天．约行百余里．随流入小浦中．获遗物一笥．颇有所资而归．人以为佛助．右四事皆福州太平寺僧蒋宝所传．宝有一书．曰冥司报应．记此事．
<strong>郭端友</strong>
饶州民郭端友．精意事佛．绍兴乙亥之冬．募众纸笔缘．自出力以清旦净念书．华严经．期满六部乃止．癸未之夏五、染时疾．忽两目失光．翳膜障蔽．医巫救疗皆无功．自念惟佛力可救．次年四月晦、誓心一日三时．礼拜观音．愿于梦中赐药或方书．五月六日、梦皂衣人告曰、汝要眼明．用獭掌散熊胆圆则可．明日遣诣市访二药．但得獭掌散．点之不効．二十七夜．梦赴荐福寺饭．饭罢归．及天庆观前．闻其中佛事钟磬声．入观之．及门、见妇女三十余人．中一人长八尺．著皂春罗衣．两耳垂肩．青头绿鬓．戴木香花．冠如五斗器大．郭心知其异．欲候回面瞻礼．俄紫衣道士、执笏前揖曰、我乃都正也．专为华严来迎．请归舍啜茶．郭随以入．过西廊．两殿垂长黄幡．一女跪炉礼观音．帘外青布幙下．十六僧对铺坐具而坐．道士下阶取茶器．未及上．郭不告而退．径趋法堂．似有所感．遇夜分乃觉．明日告其妻黄氏云、熊胆圆方．乃出道藏．可急往觅．语未了．而甥朱彦明至．曰、昨夜于观中偶获观音治眼熊胆圆方．举室惊异．与梦吻合．即依方市药．旬日乃成．服之二十余日、药尽眼明．至是年十月．平服如初．即日便书前药方灵应特异．增为十部乃止．今眸子了然．外人病目疾者、服其药．多愈．药用十七品、而熊胆一分为主．黄连密蒙花活皆一两半．防已二两半．草龙胆蛇蜕地骨皮大木贼仙灵脂皆一两、瞿麦旋覆花甘菊花皆半两．蕤仁一钱半．麒麟竭一钱．蔓青子一合．同为细末．以羯羊肝一具．煮其半焙干．杂于药中．取其半生者．去膜乳烂．入上药．杵而圆之．如桐子大．饭后用米饮下三十粒．诸药修治无别法．唯木贼去节．蕤仁用肉．蔓菁水淘．蛇蜕炙去．郭生自记其本末．但所谓法堂感遇．不以语人．
<strong>洪州通判</strong>
乡人李宾王利用绍兴二年、知新淦县．以宣抚使入境．躬至村墟督赋．其仆梦主人归．剑檛传呼曰、洪州通判来．且以告主母．李公至．妻言其事．李笑曰、孤寒如是．方大军络绎过县．幸不以乏兴为罪．得供给粮饷足矣．别乘非所望也．明年八月满秩．果为洪州倅．卒如仆梦．
<strong>金君卿妇</strong>
荆南某太守之女、年十有八岁．既得婿．将择日成礼．梦人告曰、此非汝夫．汝之夫乃金君卿也．既觉不以语人．但于绣带至．每寸辄绣金君卿三字．母见而疑之．以告其父．父物色府中．至于胥史小吏．无有此人．诘其女．具以梦白．未几所议之婿果死．后半岁．新峡州守入境．遣信至府．则金君卿也．始悟前事．至别厚待之．留连累日．知其新失伉俪．以女梦告之．金曰、君卿犬马之齿．四十有二矣．比于贤女．年长以倍．又加其六焉．且悼亡未久．义不忍也．主人强之．且曰、因缘定数．君安能辞．不得已竟成昏．后三十年．金乃卒．妻生数子．金官至度支郎中．番阳人也．右二事皆李宾王说
<strong>铁冠道士</strong>
郑介夫侠．福州福清人．熙宁中、以直谏贬英州．元祐初、东坡公荐之复官．绍圣初、再谪英．时坡公贬惠州始与相遇．一见如故交．政和戊戌．介夫在福清．梦客至．自通铁冠道士．遗诗一章．视之、乃坡公也．坡在海上．尝自称铁冠道人．时下世十七年矣．其诗曰、人间真实人．取次不离真．官为忧君失．家因好礼贫．门阑多杞菊．亭槛尽松筠．我友杇疏者．相从恨不频．又曰、介夫不久须当来．寤而叹曰、吾将逝矣．时年七十八．明年秋被疾．语其孙嘉正曰、人之一身．四大合或．四者若散．此身何有．口占一诗曰、似此平生只藉天．还如过鸟在云边．如今身畔浑无物．赢得虚堂一枕眠．数日而卒．
<strong>张鬼子</strong>
洪州州学正张某、天性刻薄．老而益甚．虽生徒告假．亦靳固不与．学官给五日则改为三日．给三日则改为二日．它皆称是．众憾之．有张鬼子者．以形容似鬼得名．众使为作阴府追吏．以怖张老．鬼子欣然曰、愿奉命．然弄假须似真．要得一冥司牒乃可．众曰、牒式当如何．曰、曾见人为之．乃索纸以白矾细书．而自押字于后．是夜诣州学．学门已扃．鬼子入于隙间．众骇愕．张老见之．怒曰、畜产何敢然．必诸人使尔夜怖我．笑曰、奉阎王牒追君．张老索牒．读未竟．鬼子露其巾．有两角横其首．张老惊号即死．鬼子出立于庭．言曰、吾真牛头狱卒．昨奉命追此老．偶渡水失符．至今二十年．惧不敢归．赖诸秀才力．得以反命．今弄假似真矣．拜谢而逝．陈正敏遁斋闲览、记李安世在太学．为同舍生戏以鬼符致死．与此颇同．然各一事也．
<strong>太平宰相</strong>
宣和中、艮岳之观游．极其伟丽．既有绛霄楼华胥殿诸离宫矣．其东偏接景龙门．巨竹千个．蔽亏翠密．京师他苑囿亦罕比．宫嫔出入其间．如仙宸帝所．徽宗命建楼以临之．既成而未有名．梦金紫人言曰、艮岳新楼．宜名为倚翠．取唐杜甫诗所谓天寒翠袖薄日暮倚修竹之句也．梦中问汝何人．对曰、臣乃太平宰相．寤而异之．明旦、翰林学士李邦彦入对．奏事毕．偶问曰、近于苑中立小楼．下有修竹．当以何为名．邦彦了不经思．即以倚翠对．上惊喜．谓与梦协．时邦彦眷注已深．有意大用．自是数日间拜尚书右丞．遂为次相．
<strong>路当可得法</strong>
政和中路君宝瓘知陈州商水县．其子当可时中侍行．方十七岁．未授室．读书于县圃四照堂．时梁仲礼为主簿．二子俊彦、敏彦、皆十余岁．相与游处．一夕．圃吏告失时中所在．君宝遣卒遍索於邑中．不可得．阅五日乃出．谓其逸游．杖之．时中不敢自直．但常常吐鲜血．而私语梁主簿曰、问者独坐小室．有道人不知何许．来与某言．久之曰、汝可教．吾付汝以符术．可制天下鬼神．然汝五藏间秽污充积．非悉扫去不可．初甚惧其说．笑曰、无伤也．命取生油白蜜生姜各一斤．合食之．遂与俱去．亦不知何地．凡数日不思食．唯觉血液津津自口出．每夕以文书十余策．使诵读．昼则无所见．临别又言曰、汝已位为真官．阶品绝高．但如吾术行之足矣．自是遂以法箓著．后数月、谓梁子曰．吾此书一符错误．获谴不小．当削阶数级．仍有廱疽之害．未几疽发于背．如碗大．痛楚备极．凡四十九日乃痊．右二事皆梁俊彦子正说
<strong>长乐海寇</strong>
绍兴八年．丹阳苏文瓘、为福州长乐令．获海寇二十六人．先是广州估客及部官纲者、凡二十有八人．共僦一舟．舟中篙工柁师、人数略相敌．然皆劲悍不逞．见诸客所赍物厚．阴作意图之．行七八日、相与饮酒大醉．悉害客．反缚投海中．独留两仆使执爨．至长乐境上．双橹折．盗魁使二人往南台市之．因泊浦中以待．时时登岸为盗．且掠居人妇女入船．无日不醉．两仆逸其一．径诣县告焉．尉入村未返．文瓘发巡检兵．自将以往．行九十里．与盗遇．会其醉．尽缚之．还至半道．逢小舟双橹横前．叱问之不敢对．又执以行．无一人漏网者．时张子戬给事致远为帅．命取舟检索．觉柁尾百物萦绕．或入水视之．所杀群尸．并萃其下．僵而不腐．亦不为鱼鳖所伤．张公叹异．亟为敛葬．盗所得物才三日．元未之用也．张庭实德辉说
<strong>蔡州禳灾</strong>
吕安老尚书、少时入蔡州学、同舍生七八人．黄昏潜出游．中夕乃还．忽骤雨倾注．而无雨具．是时学制崇严．又未尝谒告．不敢外宿．旋于酒家假单布衾．以竹揭其四角．负之而趋．将及学墙．东望巡逻者．持火炬传呼而来．大恐．相距二十余步．未敢前．逻卒忽反走．不复回顾．于是得逾墙而入．终昔惴惴．以为必彰露．且获谴屏斥矣．明日兵官申府云、昨二更后大雨正作．出巡至某处．忽异物从北来．其上四平如席．模糊不可辩．其下谡谡如人行．约有脚三二十只．渐近学墙乃不见．郡守以下．莫能测为何物．邦人口相传．皆以为巨怪．讲于官．每坊各建禳灾道场三昼夜．绘其状．祠而磔之．然则前史所谓席帽行筹之妖．也殆此类也．尚书之子虚己说
<strong>蟹治漆</strong>
乾道五年．襄阳有劫盗当死．特旨贷命黥配．州牧虑其复为人害．既受刑．又以生漆涂其两眼．囚行至荆门．盲不见物．寄禁长林县狱．以待传送．时里正适以事在狱中．怜而语之曰、汝去时倩防送者往蒙泉侧．寻石蟹捣碎之．滤汁滴眼内．漆当随汁流散．疮亦愈矣．明日、赂送卒得一小蟹．用其法．经二日．目晴如初．略无少损．予妹婿朱晞颜、时以当阳尉．摄邑令．亲见之．
