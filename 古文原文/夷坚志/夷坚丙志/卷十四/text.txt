<strong>张五姑</strong>
外舅女弟五姑．名宗淑．自幼明慧知书．既笄．嫁襄阳人董二十八秀才．董懦而无立．淑性高亢．庸奴其夫．郁郁不满．至于病瘵．靖康之冬．郭京溃卒犯襄邓．董死于汉江．明年．淑从其母田夫人至南阳．饮酒笑嬉．了不悲戚．宿痾亦浸瘳．方自欣庆．一旦无故呕血斗余不止．心疑惧．使呼□□□□□□□语曰、和中不可再嫁．嫁当杀汝．和中盖淑字．虽家人皆不知之．淑识其声为故夫．叱曰．我平生为汝累．今死矣．尚复缴绕我．使我再归它人．何预汝事．巫无语而苏．淑固自若．会外舅来南．挈与偕行．至扬州谋婿．将以嫁王趯．淑曰．一生坐文官所困．不愿再见之．得一武弁足矣．遂适合门宣赞舍人席某．时二年五月、董氏丧制犹未终．其冬、席生又死于盗．淑随母兄度江．寓溧阳．三年三月晦、梦席生自牖捽其头．觉而项痛．丹瘤生左颊．卧病逾月．昏昏不能知人．二[女更]往视之．笑曰、姑夫恰在此．闻妗妗至去矣．问为谁．曰、二十八郎也．自是但与董交语．以至于亡．明年、其母在达州．梦淑与人聚博于楼上．犹如在生时．母责之曰、赌博从晓连夕．岂是女子所为事．淑忿怒化为旋风．逐母至床．母惊号曰、鬼掣我．子妇急起视．则身已半堕地．明日不能起．两月而卒．
<strong>宜都宋仙</strong>
宣和中、外舅为峡州宜都令．盛夏不雨．遍祷诸祀．无所应．邑人云、某山宋仙祠．极著灵响．乃具馔谒其庙．财下山．片雪已起于山腹．方烈日如焚．忽大雷雨．百里沾足．邑人戴神之赐．相与出钱葺其庙．而莫知仙之为男为女．考诸图志．问于父老．皆无所适从．外舅昼寝．梦大舆自外来．幡盖麾眊．仪物颇盛．巍然高出于屋．私念言县门卑陋．安能容此．转眄间已至廷中．跂而窥之．则妇人晬容襐饰坐其内．惊起欲致敬．倏然而寤．乃命塑为女仙象．未及请庙额．而移官去云．
<strong>刘媪故夫</strong>
唐州人张文吉．下世十余年．妻刘氏、年且八十．白昼逢故夫．挽其衣使行．曰、相与归去．无为久住此．相持不解．刘遂仆地．其季子至前．掖张翁使去．曰、困吾母如是何也．又扶妪起立．然后去．妪长子及妇孙辈、见老人乍仆乍起．趋视之．历历闻其言．时季子亦死久矣．咸忧惧知为不祥．未几妪死．
<strong>锡盆冰花</strong>
外舅清河公、绍兴六年．以中书门下省检正官．兼都督府咨议军事．往淮西抚谕张少保军．留家于建康．十二月十五日生辰．家人取常用大锡盆洗涤．倾浊水未尽．盆内凝结成冰．如雕镂者．细视之．一寿星坐磐石上．长松覆之．一龟一鹤分立左右．宛如世所图画然．外姑刘夫人、命呼画工写其状．工所居远．比其至、已消释矣．自是无日不融结．佳花美木．长林远景．千情万态．虽善巧者用意为之．莫及也．迨春暄乃止．而外舅有兵部侍郎之命．春渚记闻．有葛□之一事甚相似．
<strong>王八郎</strong>
唐州比阳富人王八郎．岁至江淮为大贾．因与一倡绸缪．每归家．必憎恶其妻．锐欲逐之．妻、智人也．生四女．已嫁三人．幼者甫数岁．度未可去．则巽辞答曰．与尔为妇二十余岁．女嫁有孙矣．今逐我安归．王生又出行．遂携倡来．寓近巷客馆．妻在家稍质卖器物．悉所有藏箧中．屋内空空如窭人．王复归见之．愈怒．曰、吾与汝不可复合．今日当决之．妻始奋然曰、果如是．非告于官不可．即执夫袂走诣县．县听仳离．而中分其赀产．王欲取幼女．妻诉曰、夫无状．弃妇嬖倡．此女若随之．必流落矣．县宰义之．遂得女而出居于别村．买瓶罂之属．列门首．若贩鬻者．故夫它日过门．犹以旧恩意．与之语曰、此物获利几何．胡不改图．妻叱逐之．曰、既已决绝．便如路人．安得预我家事．自是不复相闻．女年及笄．以嫁方城田氏．时所蓄积已盈十万缗．田氏尽得之．王生但与倡处．既而客死于淮南．后数年．妻亦死．既殡将改葬．女念其父之未归骨．遣人迎丧．欲与母合祔．各洗涤衣敛．共卧一榻上．守视者稍怠．则两骸已东西相背矣．以为偶然尔．泣而移置元处．少顷又如前．乃知夫妇之情．死生契阔．犹为怨偶如此．然竟同穴焉．
<strong>杨宣赞</strong>
唐州相公河杨氏子．聚于戚里陈氏．得官至宣赞舍人．平生喜食鸡．所杀不胜计．晚年疮发鬓间．未能为甚害．家所养鸡、忽中夜长鸣．大恶之．明日杀而炙之．复以充馔．未下咽．疮毒大作．蠒满一面．久之稍愈．而溃汁流至喉下．啮肌成穴．殊与鸡受刃处等．鲜血沾滴无休时．竟死．右六事皆闻于妻族
<strong>忠孝节义判官</strong>
杨纬、字文叔、济州任城人．为广州观察推官．死官下．丧未还．其侄洵、在乡里．一日晡时、昏然如醉．欻见纬乘马从徒而来．洵遽迎拜．既坐．神色翛然如平生．洵跪问曰．叔父今何之．曰、吾今为忠孝节义判官．所主人问忠臣孝子义夫节妇事也．从容竟夜．旁人但见洵拜且言．皆怪之．将行．二紫衣留语曰、府君好范山下石台．何不就彼立祠．洵忽寤．告家人曰、适广州叔父至云云如此．众悲骇．因呼工造像．工技素拙．及像成．与纬不少异．始知其神．然以官不显．又无迹状．故州县不肯上其事．祠竟不克立．纬生为善人．所居官．专务以孝弟教民．正直好义．故没而为神．考诸传记．盖未尝有此阴官也．见晁无咎集。
<strong>龙可前知</strong>
东平龙可、字仲堪．邃于历学．能逆知未来事．宣和末、赵九龄见之于京师．赵以父病急归．遇可于门．可曰、京师将有大变．吾亦从此去矣．扣之．曰、火龙其日．飞雪满天．明年．金虏犯都城．以丙辰日不守．时大雪连．皆符其语．
<strong>水月大师符</strong>
绍兴二十一年、襄阳夏大雨．十日不止．汉江且溢．吏民以为忧．襄阳知县阎君谓同寮曰、事急矣．吾有策、可令立止．虽近巫怪．然不敢避此名也．遂命驾出城．至江上．探怀中符投之．酌酒三祭而归．是夜雨止．明日水平如故．一郡敬而神之．临川李德远、时为观察推官．就扣其说．阎具以教之．曰、但如我法．人人可为之．无他巧也．其法以方三寸纸．朱书一圈．而外绕九重．末如一字．书水月大师四字于其上．凡水旱疾疫刀兵鬼神山林木石之怪．无所不治．遇凶宅妖穴．书而揭之．皆有奇効．德远归临川．其侄妇每至晡时．辄为物所凭．新妆易衣．坐于榻以伺．少顷、则与人嬉笑谑浪．竟夜乃息．德远密书符贴户限内．妇不知也．明日在床上．见伟男子冠带如常时而来．及房外．若有所碍．戟手骂曰、贱女子．忍遽忘我乎．妇应曰．我未尝有此心．何为发是语．男子举足欲入．终不能前．遂去．妇洒然如醉而醒．始为人言之．盖罔罔累旬．了不知身之所寄也．自是遂安．予为礼部郎日．德远为太常主簿．同行事斋宫．为予书之．然未之用也．
<strong>贾县丞</strong>
李德远、绍兴二十七年．调官临安．馆于白壁营．与福州姚知县同邸．时方盛夏．每夕纳凉于后轩．姚之旧友贾县丞、来料理．云失告身事．所居相去百步．早出暮还．必过姚话夜．李因得识之．贾丞长安人、谈骊山宫阙故都井邑之盛．衮衮可听．又尝为缙云丞．说鬼仙英华事迹．尤有据依．姚李更买酒设果．与之款接．凡两月．始各舍去、又二年．李为敕令所删定官．局中从容与同僚唐信道、语及怪神．唐具述英华之故．李应答如响．唐曰、君何以知之．以所闻告．唐骇曰、得非长身多髯者乎．曰、然．陕西人乎．曰、然．曰、是人自缙云罢即死．其兄葬之于某处．吾送之窆乃反于今十年矣．安得如君所云者乎．李方追惧．毛发为洒淅．徐思之、相从如是久．而未尝白昼一来．虽同饮啄语笑．然其坐常去灯远．元不熟审其面目．今知乃鬼尔．姚生别后岁余而殂．
<strong>郑道士</strong>
建昌王文卿、既以道术著名．其徒郑道士、得其五雷法．往来筠抚诸州．为人请雨治祟．召呼雷霆．若响若答．绍兴初来临川．数客往谒．欲求见所谓雷神者．拒之不克．乃如常时诵咒书符．仗剑叱吒．良久阴风肃然．烟雾亏蔽．一神人峨冠持斧．立于前．请曰、弟子雷神也．蒙法师招唤．愿闻其指．郑曰．以诸人欲奉观．故遣相召．无它事也．神恚曰、弟子每奉命．必奉上天乃敢至．迨事毕而归．又具以白．今乃以资戏玩．将何辞反命于天．此斧不容虚行．法师宜当之．即举斧击其首．坐者皆失声惊仆．移时方苏．郑已死矣．右三事皆李德远说
<strong>黄乌乔</strong>
邵武黄敦立、少时游学校．读书不成．但以勇胆戏笑．优游闾里间．邑人以其色黑而狡谲．目之曰乌乔．所居十里外有大庙．乡民事之谨．施物甚多．皆门外祝者掌之．黄欲取其缣帛以嫁女．祝知难以词却．姑语之曰、君盍以杯珓卜．若神许君．无不可者．黄再拜祷曰、积帛庙中．颇为无用．移此以惠人．神所乐也．而庸祝不解神意．尚复云云．大王果见赐．愿示以圣珓．或得阴珓．则夫人垂怜．尤为上愿．若得阳珓．则阖庙明神．皆相许矣．祝不敢言．竟负帛以归．它日、与里人会．或戏之曰、君名有胆．今能持百钱诣庙．每偶人手中置一钱．然后归．当醵酒肉以犒君．黄奋衣即行．二少年轻勇者、阴迹其后．间道先入庙．杂于土偶间．窥其所为．有顷黄至．拜而入．曰、黄敦立来施钱．大王请知．遂摸索偶像．各置其一．或手不可执．则置诸肩上．俄至少年所立处．突前执其臂．黄以为鬼也．大呼曰、大王不能钤勒部曲．吾来俵钱．而小鬼无礼如是．又行如初．略无怯意．既毕事．扃庙门而出．其党始叹服之．溪北旧有异物．好以夜至水滨．见徒涉者必负之而南．或问其故．答曰、吾发愿如此．非有求也．黄疑其必为人害．诈为它故．连夕往．是物如常态．负而南．后三日、黄谓之曰．礼尚往来．吾烦子多矣．愿施微力以报．物谢不可．黄强举而抱之．先已戒家仆、束草然巨石．财达岸．即掷于石上．其物哀鸣丐命．及烛至．化为青面大玃矣．欧杀投火中．环数里皆闻其臭．怪自此绝．徐搏说
<strong>綦叔厚</strong>
綦叔厚尚书崇礼登第后．僦马出谒．道过一坊曲．适与卖药翁相值．药架甚华楚．上列白陶缶数十．陈熟药其中．盖新洁饰而出者．马惊触之．翁仆地．缶碎者几半．綦下马愧谢．翁市井人也．轻而倨．不问所从来．捽其裾．数而责之曰、君在此．尝见太师出入乎．从者唱呼以百数．街卒持杖前诃．两岸坐者皆起立．行人望尘敛避．亦尝见大尹出乎．武士狱卒．传呼相衔．吾曹见其节．奔走不暇．今君独跨敝马．孑孑而来．使我何由相避．凡侮诮数百言．恶少观者如堵．綦素有谐辨．不为动色．徐徐对之曰、翁翁责我甚当．我罪多矣．为马所累．顾无可柰何．然人生富贵自有时．我岂不愿为宰相．岂不愿为大尹．但方得一官．何敢觊望．翁不见井子刘家药肆乎．高门赫然．正面大屋七间．吾虽不善骑．必不至单马撞入．误触器物也．恶少皆大笑称善．翁亦羞沮．以俚语谓綦曰、也得也得．遂释之．井子者、刘氏所居京师大药肆也．故綦用以为答．赵恬季和说。
