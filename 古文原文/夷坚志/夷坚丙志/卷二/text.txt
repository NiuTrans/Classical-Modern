<strong>舞阳侯庙</strong>
冯当可时行为万州守．郡有舞阳侯樊哙庙．民俗奉之甚谨．冯以为哙从汉高祖入蜀汉．未久即还定三秦．取项羽．未尝复西．而万州落南已深．与黔中接．非哙所得至也．是必夷祅之鬼．假托附著．以取血食尔．法不当祀．即日撤其祠．未几出视事．见伟丈夫被甲持戟．仪状甚武．坐于公庭上．冯知其怪也．叱之．掀髯怒曰、吾乃汉舞阳侯．庙食于兹地千岁矣．何负于君．而见毁撤．吾无所归．今当与君同处此．冯以所疑质责之．其人自言为真哙不已．冯奋曰、借使真樊哙．亦何足道．历诋其平生所为．不少慑．神无以为计．奄奄而灭．自是虽不复形见．然日挠其家．冯之子年七八岁．屡执缚于大木之杪．如是数月．冯用公事去郡．然后已．
<strong>魏秀才</strong>
成都双流县宇文氏、大族也．即僧寺为书堂极广．延士人魏君．诲其群从子弟．它日家有姻礼．张乐命伎．优伶之戏甚盛．诸生皆往观．至暮、僮仆数辈亦委去．魏独处室中．心颇动．上堂欲寻僧．而诸僧适出民家作佛事．阖寺悄然．乃反室张灯而坐．夏夜盛热．牕牖穿漏．松竹凄戛．明月满庭．一妇人数往来．知其鬼也．外户犹未闭．不敢起．益添膏油．数挑灯．举手颤掉．误触灯灭．不胜恐．急登床．引帐自蔽．时时望庭下妇人．固自若也．既又触帐绳绝．帐随坠．荡然一榻．空无遮阑．愈益惧．不觉昏睡．及寤．妇人已在侧．魏苍黄无计．运枕掷之．妇人怅惋惊起不复出外．但绕室徘徊．且笑且泣．鸡初鸣．忽趋出．少焉僧尽归．呼语其故．乃三日前民家菆一柩于此．今所见盖其自鬼云．
<strong>蜀州红梅仙</strong>
旧传蜀州州治．有所谓红梅仙者．绍兴中．王相之为守．延资中人李石为馆客．石年少才隽．勇于见异．戏作两小诗．书屏间以挑之．明日便题一章于后．若相酬答．他日郡宴客．中夕方散．石已寝．见一女子．背榻踞胡床而坐．问之不对．疑司理遣官奴来相污染为谑．或使君侍妾．乘主父被酒而私出者．不然．则鬼也．自谋曰、三者必居一于此矣．不如杀之．犹足以立清名于世．取剑奋而前．女子起行．相去数步间．逐之出户．俄跃升高木上．奄冉而灭．石始大恐．欲反室．足弱不能动．会持更卒振铃至前．乃与俱还．次夕又至．初觉暗中如小圆光．渐隐隐辨人物．已而成人形．虽不敢与语．然财合眼．必见之．其友赵庄叔逵辈两三人．同结科举课．来共宿．石嘱之曰、必相与唤我．无令熟寐．以堕鬼计．然自是不复可脱．后如成都．亦随以至．或教之曰、青城丈人观．神仙窟宅也．君第往．彼必不敢来．既而亦然．石追悔前戏．付之于无可柰何．久之归东川．过灵泉县朱真人分栋山下．将入简州境．始不见．盖岁余乃绝．石字知几．乾道中为尚书郎．
<strong>刘小五郎</strong>
汉州德阳人刘小五郎．已就寝．闻门外人争哄．一卒入呼之．不觉随以行．回顾则身元在床上．审其死．意殊怆然．才及门．见老妪携一女子．气貌悲忿．别有两大神．自言城隍及里域主者．取大镜照之．寒气逼人．毛发皆立．其中若人相杀伤状．二神曰、非也．此女自为南剑州刘五郎所杀．君乃汉州刘小五郎．了无相干．吾固知其误而早来．必欲入君门．所以纷争者．吾止之不听故也．今但善还无恐．女子闻此言．泫然泣下．叹曰、茫茫寻不得．漠漠归长夜．遂舍去．刘生即苏．
<strong>罗赤脚</strong>
罗赤脚、名晏．阆中人．少时遇异人携以出．归而有所悟解．宣和中．或言于朝．赐封静应处士．张魏公宣抚陕蜀．延致军中．金虏攻饶风关．尽锐迭出．大将吴玠御之．杀伤相当．犹坚持不去．公以为忧．罗曰、相公勿恐．明日虏遁矣．有如不然．晏当伏鈇质．以受误军之罪．明日果引而归．公始敬异之．连奏为太和冲夷先生．好游汉州．每至必馆于王志行朝奉家．王氏传三世见之矣．其事志行夫妇．礼甚敬．曰、吾前身父母也．绍兴丙辰岁．蜀大饥．志行买妾于流民中．姿貌甚丽．罗见而骇曰、此人安得在公家．留之稍久．得祸将不细．当相为除之．命煮水数斗．取灶下灰一篮．唤妾前．以巾蒙其首．而注汤于灰上．烟气勃勃然．妾即仆地．盖枯骨一具也．罗曰、渠来时经女僧否．今安在．曰、在某处．亟呼之．伺且至．则又以巾蒙枯骨．复为人形．举止姿态．与初时不异．遂付于僧．而取其直．志行从弟志举．登第归．罗见之他所．授以书一卷．缄其外．戒曰、还家逢不如意事．则启之．及家三日而闻母讣．试发书．乃画一官人绿袍骑马．前列贺客．最后舆一柩．凶服者随之而哭．广都龙华寺者．宇文氏功德院也．罗与主僧坐．忽起曰、房令人来．僧惊问何在．曰、入祠堂矣．僧谓其怪诞．明日．宇文时中信至．其妻房氏．正以前一日死．尝往杨村镇．馆于陈氏．夜如厕．奔而还．曰、异事异事．适四白衣人逾垣入圃中．陈氏皆惧．罗曰、无预君事．明晨当知之．及旦、圃人告羊生四子．绍兴三十年．在盐亭得疾．寓讯如温江．求迎于李芝提刑家．李遣数仆来．罗病良愈．即上道．戒其仆曰、自此而左．唯金堂路近．且易行．然吾不欲往．愿从广汉．或它涂以西．幸无误．仆应曰、诺．退而背其言．行抵古城镇．罗闷然不怡．曰、汝诸人必置我死地．固语汝勿为此来．今无及矣．是夕病复作．古城者、金堂属镇也．又温江而殂．蜀人以为年百七八十岁矣．士人往问科名得失．奇应如神．兹不载．
<strong>赵缩手</strong>
赵缩手者、不知其名．本普州士人也．少年时．父母与钱令买书于成都．及半涂．有方外之遇．遂弃家出游．至绍兴末．盖百余岁矣．喜来彭汉间．行则缩两手于胸次．以是得名．人延之食．不以多寡辄尽．饮之酒．自一杯至百杯皆不辞．或终日不饮食．亦怡然自乐．尝于醉中放言文潞公入蜀事．历历有本末．他日复询之．曰、不知也．萧仲秉钧家写其真事之．成都人房伟为赞云、养气近术．谈道近禅．被褐怀玉．其乐也天．欲去即去．欲住即往．缩手袖间．孰测其故．赵见而笑曰、养气安得谓之术．禅与道一也．安有二．我缩手于胸．非袖间也．取笔续曰．似驴无觜．似牛无角．文殊普贤．摸索不著．又自赞曰、红尘中白云里．好个道人活计．无事东行西行．有时半醒半醉．相逢大笑高谈．不是胡歌虏沸．除非同道方知．同道世间有几．绵竹人袁仲举．久病起．遇赵过门．邀入饮以酒．问曰、吾疾状如此．先生将柰何．赵不答．但歌词一阕．曰、我有屋三间．柱用八山．周回四壁海遮阑．万象森罗为斗栱．瓦盖青天无漏．得多年结就因缘．修成功行满三年．降得火龙伏得虎．陆地通仙．云此吕洞宾所作也．吾亦有一篇．又歌曰、损屋一间儿．好与支持．休教风雨等闲欺．觅个带修安稳路．休遣人知．须是著便宜．运转临时．祅知险里却防危．透得玄关归去路．方步云梯．歌罢、满引数杯．无所言而去．仲秉正与偕行．徐问其故．曰、观吾词意可见矣．后旬日、袁果死．什邡县风俗．每以正月作卫真人生日．道众毕会．赵亦往．寓于居人谢氏．先一夕告之曰．住君家不为便．假我此榻．吾将有所之．拂旦径趋对门小寺．得一室．据榻趺坐．傍人怪其不言．就视已卒矣．会者数千人．争先来观．以香火致敬．越三日火化．其骨钩联如锁子云．
<strong>长道渔翁</strong>
兴州长道民．以钓鱼为业．家在嘉陵江北．每日必拏小舟过江南．垂纶于石上．至晡而返．老矣尚自力不辍．一日且暮．犹不归．妻子遥望之．民宛然据石如常时．而呼之不应．疑以为得疾．其子遽鼓桌往视．见蓑衣覆其体．是日未尝雨．民元不持蓑笠行．既至已死．但蚯蚓遍满身中．咂啮不置．若披蓑茸茸然．盖平生取鱼用蚓为饵也．
<strong>守约长老</strong>
汉州杨村镇三圣寺．长老守约．彭州人．元受业于州之白鹿山．既死．其弟子在山中者梦之．曰、吾已托身异类．只在山下某人家．宜来眡我．弟子觉而泣．明日往访焉．得一犬．四体纯黑．唯腹下白毛一丛．俨然成守约两字．乃赎取以归．
<strong>朱真人</strong>
成都民李氏、居郡城北．尝有丐者至．容体垢污可憎．与之钱不肯去．叱逐之．入于门侧．遂隐不见．李氏虽怪吒．然不测为何人．后三日、别一道士至．顾其家人言曰、汝家光采顿异．殆有神仙过此者．曰．无之．道士指左扉拱手曰、此灵泉朱真人象也．始谛视之．面目冠裳．历历可辨．道士曰、真人来而君不识．岂非命乎．吾能以绘事加其上．当为君出力．使郡人瞻仰．即探囊中取丹粉之属．随手点缀．俄顷间而成．美髯长眉．容采光润．宛然神仙中人．李氏惊喜．呼妻子稽首百拜．道士曰、犹有一处未了．吾只在对街天庆观．今姑归．晚当复来．不揖而出．过期杳不至．就问之．盖未尝有此人也．李氏愈恨其不遇．揭扉施观中．张忠定参政焘为府帅．为建小殿以奉焉．
<strong>聂从志</strong>
仪州华亭人聂从志．良医也．邑丞妻李氏．病垂死．治之得生．李氏美而淫．慕聂之貌．他日丞往傍郡．李伪称有疾．使邀之．伺其至．语之曰、我几入鬼录．赖君复生．顾世间物无足以报德．愿以此身供枕席之奉．聂惊惧．但巽词谢．李垂涕固请．辞情愈哀．聂不敢答．趋而出．径还家．再招不复往．迨夜、李盛饰冶容．扣门就之．持其手曰．君必从我．聂绝袖脱去．乃止．亦未尝与人言．后岁余．仪州推官黄靖国病．阴吏逮入冥证事．且还．一吏揖使少留．将有所睹．又行至河边．见狱吏捽一妇人．持刀剖其腹擢其肠而涤之．傍有僧语曰、此乃子同官某之妻也．欲与医者聂生通．聂不许．见好色而不动心．可谓善士．其人寿止六十．以此阴德．遂延一纪、仍世世赐子孙一人官．妇人减算、如聂所增之数．所以荡涤肠胃者．除其淫也．靖国素与聂善．既苏．密往询之．聂惊曰、方私语时．无一人闻者．而奔来之夕．吾独处室中．此唯妇人与吾知尔．君安所得闻靖国具以告．由是播于众口．时熙宁初也．王敏仲劝善录．书其事．他曲折甚详．然颇有小异．又无聂君名及李氏姓．聂死后．一子登科．其孙曰图南．绍兴中．为汉州雒县丞．属仙井喻迪孑(甫)汝砺作隐德诗数百言．以发潜德．其词曰、太虚八境初无二．中有道人常洞视．借问道人何等公．从志其名聂其氏．华亭春酣战桃李．香气入帘人破睡．凌波微步度劳尘．栀子同心传密意．道人不动如澄水．看破新装小年纪．回身向郎郎忍弃．愁眺月华空掩涕．含羞转态春百媚．而我定心初不起．世人悠悠初未知．故有冥籍还见记．仪州判官临颍生．良原田夜黄衣吏．手提淡墨但仓黄．门列阴兵更奇佹．昧爽堂皇势呀豁．玉带神君气高厉．靖国再拜呼使前．案头吏抱百叶纸．数行具书一善事．聂君夜却淫奔李．由来胸中无浊见．前尘百暗心常止．一室超然方隐几．入眼狂花乱飘坠．定情岂复顾条脱．合欢未许同阳燧．坐令密行动幽只．棘使华年增一纪．出门仍问紫衣翁．阴诛与世无差异．百叶部中分次第．忠孝弃捐神所劓．杀生之报定何如．朝生暮死蜉蝣尔．踏翠裁红可怜妓．擢足琼浆被鞭棰．房公湖边秋色里．阿孙图南前拜跪．扣头授我如上事．愿谒英篇书所以．我闻南曹北曹尺有咫．天知地知元密迩．岂惟妙药彻五藏．况复宝鉴悬千里．幽中谅有鬼能言．密处须防墙有耳．诸生举止虽细微．动念观心实幽邃．端知天上戊申录．记尽人间不平地．东邻西舍总不知．却有鬼神知子细．障碍为壁通为空．只有此心难掩蔽．云何是中有明暗．至行通神裁一理．道人两眼无赤眚．揩定人间几真伪．赵骅已矣马元死．郡有隐德如君子．嗟我诸生苦流转．奔色奔声复奔味．其间贪魃尤阴诡．收索携提入馋喙．都儿阿对共揶揄．笑杀官人常梦秽．虽云幽暗巧规避．僮仆羞之那不愧．哀哉诡谲王冀公．未省胡颜向祁睿．我爱昔人尤简贵．寡欲清真有高气．旷然澹处但真独．胸中岂复留尘累．生死幽明了不期．是心默与神明契．王忱绣被下庭堂．李约宝珠存含襚．九原可作吾与归．敛膝容之想幽致．喻公诗颇奇涩．或不可晓云．此卷皆黄仲秉云．
