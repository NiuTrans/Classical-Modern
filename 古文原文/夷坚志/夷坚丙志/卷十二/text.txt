<strong>舒州刻工</strong>
绍兴十六年．淮南转运司．刊太平圣惠方板．分其半于舒州．州募匠数十辈．置局于学．日饮喧哗．士人以为苦．教授林君．以告郡守汪希旦．徙诸城南癸门楼上．命怀宁令甄倚、监督之．七月十七日．门傍小佛塔、高丈五尺．无故倾摧．明旦、天色廓清．至午、黑云倏起西边．罩覆楼上．迅风暴雨随之．时群匠及市民卖物者百余人．震雷一击．其八十人随声而仆．余亦惊慑失魄．良久楼下飞灰四起．地上火珠迸流．皆有硫黄气．经一时顷．仆者复苏．作头胡天祐白于甄．令入按眡．内五匠、曰蕲州周亮、建州叶浚、杨通、福州郑英、庐州李胜．同声大叫踣而死．遍体伤破．寻询其罪．盖此五人尤耆酒懒惰．急于板成．将字书点画多及药味分两．随意更改以误人．故受此谴．
<strong>紫竹园女</strong>
隆兴二年、舒州怀宁县主簿章裕之官．仆顾超、夜宿书轩．见一女子．著绿衣裳．诉云、为母叱逐．无所归．知尔独处．故来相就．问所居．曰、在城南紫竹园．遂共寝．才数夕．超恍惚如痴．貌瘦力乏．裕怪而诘之．以实告．裕曰．必妖物也．将害汝．俟今夜至此．宜执之而大呼．吾当往眡．及至．超持其袖．呼有鬼．女奋身绝袖而窜．举灯照之．乃巴蕉叶也．先是轩外紫竹满园中．巴蕉一丛甚大．曩亦尝为怪．裕命芟除之．血津津然．并竹亦伐去．且逐超归．超自此厌厌不乐．竟抱疾死．
<strong>吴旺诉冤</strong>
绍兴十五年．陈祖安为吴县宰．甥女陆氏病困．为鬼物所凭．陈欲邀道士禁治．鬼云、无用治我．我抱冤恨于幽冥间．几二十年不获伸．是以欲展愬．问其故．云、我姓名曰吴旺．南京人．遭兵火南渡．家于府子城下．以货绦自给．尝与乡人蔡生饮．沿河夜归．蔡醉甚．误溺水死．逻卒适见之．疑我挤之于河．执送府．下狱讯治．不胜痛．自引伏．有司处法．杖死于雍熙寺前石塔下．衔冤久矣．今日聊为公言之．陈曰、当时之事谁主此、答曰、狱官亦无心．其事尽出狱吏．盖吏惮于推鞫．姑欲速成．不容辩析．而狱官不明．便以为是．竟抵极法．因历道推吏狱卒及行刑人姓名．陈曰、审如是．何为独愬于我．曰、寺与县为邻．乃本府祷祈之所．平时公入寺．我必见之．故熟识公．今事已久．不能复直．弟欲世人一知之耳．陈曰、汝骨安在．吾为汝寻瘗．使安于土可乎．曰、遗骸零落．所存仅十一二．葬之亦无益．公幸哀我．愿丐水陆一会．以资受生．陈曰、此费侈．吾贫不能办．曰、然则但于水陆会中入一名．使人至石塔前密呼吴旺．俾知之．亦沾功德．可以托生矣．陈曰、何处最佳．曰、皆有功德．而枫桥者尤为殊胜．幸就彼为之．陈许诺．鬼巽谢．陈问病者可痊否．曰、陆氏数尽．恐不能逃．医药祈禳．皆无所用也．后数日、女果死．明年．王葆彦光往枫桥作斋．陈以俸钱．为旺设位．
<strong>舒州雨米</strong>
乾道四年春．舒州大雨．城内外皆下黑米．其硬如铁．嚼碎米粒．通心亦黑．人疑向来米纲舟、覆于江．因龙取水行雨而卷至也．
<strong>朱二杀鬼</strong>
平江常熟民朱二．夜宿田塍守稻．有女子从外来．连三四夕寝昵．体冷如冰．知其非人．遍村落测之．了无踪迹．密以布被缝作袋．欲贮之于中．女已知之．是夜至舍外悲泣．朱问故．曰、汝设意不善．我不复来矣．朱曰、恐此间风冷病汝．故欲与同卧其间．无他意也．乃入宿袋中．过夜半．朱诈言内逼．遂起．负袋于肩以行．女号呼求出．朱不应．始时甚重．俄渐轻．到家举火眡之．已化为杉板．取斧碎之．流血不止．明夜扣门索命．久乃已．右五事皆新安胡倜说
<strong>河北道士</strong>
宣和七年正月望夜、京师太一宫张灯．观者塞道．二人坠于池．宫卒急拯之．不肯上．肆言如狂．道众施符敕百端．皆弗効．事闻禁中．诏宝箓宫主者往治．主者惧不胜．躬诣道堂．遍揖曰、吾党有高术者．愿相与出力．不然、将为教门之累．堂中数百人．皆不敢答．某道士从河北来．独奋身起．诮之曰、平时不肯力学．缓急乃殢人．即仗剑以往．至池畔．二溺人皆拱手．某道士语众曰、此强鬼也．非先拔其骨不可．众固不晓为何法．某道士绕池禹步．诵咒良久．遣健卒入水掖溺者．已身软如．洎至岸．则凝然块肉也．叱问所自来．同辞对曰、某等亦道士也．生时善法箓．坐罪受谴．虽幽明殊涂．而平生所习固在．度非都下同侪所能敌．不意神师一临．茫无所措．今过恶昭著．执而囚诸无间狱．亦唯命．以为敕韭粉．亦唯命．傥慈悲不杀．导以生路．使得免于下鬼．师之惠也．许之．复默存食顷．悉起立如常．其家人扶以去．两观黄冠．合词喜谢．扣其故曰、此鬼不易制．若与之角力．虽千人不能胜．吾尝学拔鬼筋法．故一施之．筋骨既尽．无能为矣．皆叹曰、非所及也．抚州民宋善长、为人佣．入京得事此道士．宋狡而慧．颇窥见所营为．又尝窃发其笥．习读要诀．私为闾阎治小祟．辄验．师亦喜之．将传授秘旨．而宋诡谲无行．且懒惰．不肯竟其学．会靖康之变西归．后为道士．居州之祥符观．其治鬼魅亦如神．凡病疟及疫者．以指画其面中间．须臾左热如火．而右冷如冰．随其冷热呼吸之．应手而愈．门人数十．皆得其绪余．一人尝至村民家．民家大小皆以疫卧．治之不愈．诣郡邀宋行．宋入道室．取神将前茅鞭．三击地．又取供饼裂其半．授之．曰、无庸我去．汝持此与食．自能起矣．门人还至民家．病者皆已起．言曰、赖宋法师三声雷救我．盖其所习者五雷法也．
<strong>饶氏妇</strong>
抚州述陂去城二十里．遍村皆甘林．大姓饶氏居之．家人尝出游林间．见仆柳中空．函水可鉴．子妇戏窥之．应时得疾．归家即痴卧．不复知人．遂有物语于空中．与人酬酢往来．闻人歌声辄能和．宛转抑扬．韵有余态．音律小误．必蚩笑指摘．论文谈诗．率亦中理．相去咫尺．而莫见其形貌．妾有过．则对主人显言．虽数十里外田畴出纳为欺．亦即日举白．无一讳隐．上下积以厌苦．祓禳祷禬．百术备至．终无所益．凡数年．饶氏焚香拜祷曰、荷尊神惠顾．为日已久．人神异路．愿不至媟慢．以为神羞．欲立新庙于山间．香火像设．与众祗事．愿神徙居之．各安其分．不亦善乎．许诺．自是寂无影响．饶氏自喜其得计．营一庙甚华丽．日迎以祠．越五日复至．言谑如初．饶翁责之曰、既庙食矣．又为吾祟何也．笑曰、吾岂痴汉耶．如许高堂大屋．舍之而去．乃顾一小庙哉．饶氏愈益沮畏．讫子妇死．鬼始谢去．一家为之衰替云．
<strong>徐世英兄弟</strong>
徐世英、抚州人．登进士第．为建昌军司户．官舍后有淫祠．欲去之未果．忽得惑疾．兀兀如白痴．饮食言笑．皆与人异趣．兄世杰闻其故．自乡里往眡之．既至．未及语．英迎唾其面．杰愕不知所为．便觉恍惚．而英洒然如平常．杰抱疾以归．喑不能言．日用所须．每书字以告．性嗜杜诗．虽屏弃人事．惟求观此诗不辍．其后浸剧．每出必裸袒．家人闭在一室中．仅二十年乃死．英仕至广州教授．亦卒．兄弟皆以文学推于临川．而不幸如是．为可怪也．
<strong>蛇犬毙</strong>
林廷彦为临川守．之任未几被疾．廷中人正昼见人坐于厅事椅上．以为使君、病间、能出矣．或前眡之．乃州宅犬母焉．又二蛇蟠于侧．取杖欲击之．蛇去不见．但毙犬货于屠肆．是年林卒．又宜黄县涂千里者．夏日与宾友坐于所居之燕堂．犬衔蛇径至前．啮杀之．委于地而去．客以为此杨震鹳雀衔鳣之瑞．千里愀然曰、吾生于乙巳．今行巳运．而有蛇祸．吾殆不免乎．不一岁果卒．
<strong>奉阇梨</strong>
宜黄县疏山寺僧奉阇梨者．善加持水陆．及工诵咒偈．年益老．患举音不能清．每当入道场．辄饮鸡汁数杯．云可以助声气．或得酬谢不满意．辄肆言詈辱．暮年得疾．舌左右歧出．与元舌为三．饮食语言皆不可．医者为傅药．割去之．楚痛不堪忍．才旬日复然．则又施前术．凡至五六竟不止．最后困剧．其徒于白昼见青面大鬼．自窗入．捽之而去．就眡死矣．
<strong>红蜥蜴</strong>
豫章新建县治．乾道四年七月．夜半大雷震．令厅屋瓦皆鸣．家人共聚一室．闻风声汹汹．窗棂戛然．疑即有覆压之患．五鼓乃定．及明眡之．圃后拔出巨柳．其长三丈．大十围．寸断如截．遍满丞主簿舍中．一蜥蜴色如渥丹．长仅尺．僵死地上．人疑以为异物云．右六事皆临川刘名世说
<strong>僧法恩</strong>
绍兴十年．明州僧法恩．坐不轨诛．恩初以持秽迹咒著验．郡人颇神之．不逞之徒．冀因是幸富贵．约某月某日奉以为主．举兵尽戕官吏及巨室．然后扫众趋临安．不得志则逃入海．时郡守仇待制悆已去．通判高世定摄事．群凶谓事必成．至聚饮酒家．举杯劝酬．相呼为太尉．未发一日．其党书恩甲子．诣卜者包大常、问休咎．方退．又一人来．迨午未间．至者益众．而所问皆同．且曰、欲图一事．可成否．包疑焉．绐最后者曰、此非君五行．在吾术中有不可言之贵．眡君状貌．不足以当之．其人安在．我当自与言．不敢泄诸人也．问者喜走白恩．与俱至包肆．包下帷对之再拜．曰、贱术何所取．而天赐之福．今乃遇非常之庆．家有息女．不至丑陋．愿得备姬嫔之列．即延入室．导妻子出拜．置酒歌舞．使女劝之饮．包敬立．良久托为买肴馔．亟出告之世定．趣呼兵官．即日悉擒获．狱成．恩及元恶脔于市．余党死者数十人．陈尸道上．是夜路都监出徼巡．见一人展转于众尸中．乃杖死而复苏者．掖起询之．云、初入市就刑．但知怖惧．不复记省．方杖胁一下．神从顶间出．坐屋檐上．观此身受杖毕．乃冥冥如梦．不知今所以活也．都监曰、汝既合死．那得活．举足蹴其伤．复死．世定用是得直秘阁．包生亦拜官．郡人合钱百万与之．
<strong>青城丈人</strong>
相州人作千道斋荐亡．僧道乞匄皆预．凡坐中人各随意诵经一卷．有道人但诵太乙寻声救苦天尊一声．遂就食．邻坐僧戏之曰、只诵一声．莫舌干否．道人曰．苟有益死者．奚用多为．斋罢径出．漆碗楪内、皆有朱书字如刻．曰青城丈人．以刀削之．愈见．
<strong>李主簿</strong>
武昌李主簿．梦就逮冥司．主者问汝前身为张氏子时．安得推妻堕水．李梦中忽忆其事．对曰、妻自失足堕水死．非推也．主者遣追本处山川之神供证．与李言同．遂放还．他日在旅舍．遇妇人自言为前生妻．相守不肯舍．绸缪如生．姻党皆知之．数年乃谢去．李亦不娶．终身虽无它苦．但常病腰痛．以木为两椎．刳其中．每日扣击数百下．痛则少解．盖鬼气染渍所致云．
<strong>吴德充</strong>
吴公才、字德充、弋阳人．入太学．年至五十．无所成．欲罢举归．决梦于二相公庙．梦童子告曰、君明年甚佳．自此泰矣．吴信之．勉为留计．明年上舍中选．自顾年益高．复起归思．又梦曰、即登科矣．无庸归．明年果于嘉王榜擢第．既调官．临出京．又梦前人来曰．君仕官不可作郡守．盖以前生为郡．治狱不明．误断一事．虽出于无心．然阴谴不薄．已令君损一目矣．切勿再居此官以招祸．觉而思之曰、吾五十二岁．仅得一官．势不能至二千石．且吾双目了然．安有眇理．不以为信．后三岁．因病赤目．果偏失明．而仕于州县．不甚待次．自虔州雩都罢、历通判衡州永州建康府．绍兴十二年．至临安．又求倅贰．时王庆曾次翁参知政事．与吴有同舍契．谓之曰、君三任通判．资历已高．当作州何疑．荐于时相．以为宜春守．吴不乐．才至家而卒．
