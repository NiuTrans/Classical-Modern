<strong>九圣奇鬼</strong>
永嘉薛季宣、字士隆、左司郎中徽言之子也．隆兴二年秋、比邻沈氏母病．宣遣子沄、与何氏二甥问之．其家方命巫沈安之．治鬼．沄与二甥皆见神将著戎服．长数寸．见于茶托上．饮食言语．与人不殊．得沈氏亡妾．挟与偕去．追沈母之魂．顷刻而至．形如生．身化为流光．入母顶．疾为稍间．沄归．夸语薛族．神其事．时从女之夫家．苦魈怪．女积抱心恙．邀安之视之．执二魈焉．状类猴而手足不具．神将曰．其三远遁．请得追迹．俄甲士数百．建旗来前．旗章画三辰八卦．舒光烨然．器械悉具．弩梁施八龙首．机藏柄中．触一机则八龙张吻受箭．激而发之．跃如也．无何缚三魈至．又执二人．一青巾．一髽髻．皆木叶被体．命置狱考竟．地狱百毒．汤镬剉碓．随索随见．鬼形糜碎．死而复苏屡矣．讫不承．安之呼别将蓝面跨马者讯治．叱左右考鞫．亲折鬼四支．投于空而承以槊．大抵不能过前酷．而鬼屈服受辞．具言乃宅旁树．刳其腹得一卷书．曰、此女魂也．投之于口．亦入其顶中．是夕小愈．明日、神将言魈党三辈．挟大力．不肯就逮．方以兵见拒．请击之．遽发卒数万．且召会城隍五岳兵．侦候络绎．既而告败．或有为所劓刖．窜而归者．曰、通郡郭为战场．我军巷斗．皆不利．又遣铁帻将率十倍之众以往．亦败．安之色不怡．烧符追玉笥三雷院兵为援．会日暮不决．后二日、始有执旗来献捷者．如世间捷旗．而后加谨报二字．得一酋．冕服而朱缨械之．大青鬼称为雷部．凭空立．云气复冒其体．鼓于云间．霆声再震．金蛇长数丈．乘电光入幽圄中．沄及何甥谓与常雷电亡异．而余人不觉．其夜神将曰、闻远方神物为诸鬼地．且将劫吾狱．命槛车锢囚于内．罗甲卒卫守．安之焚楮镪数万以犒士．既焚、则已班给．人才得七钱．数日、女疾如故．安之复领神将来曰、女魂又为鬼所夺矣．于是解发禹步．仗剑呵祝．每俘获必囚之．何甥自是无所睹．沄见神将形渐长大如人．揖季宣就席．与论鬼神之事．曰、非是真有．原皆起于人心．人心存而有之．无无有有．盖无所致诘．又语沄问学．曰、当读睿智显谟两先生文集．告以世无此书．曰、书已为秦政焚灭矣．承烈先生者、显谟先生子也．其意盖指帝尧及文王武王．又曰．人无信不立．果知自信．则先王之道、可由学而致．宣外甥久病疟．女兄睹此事敬异之．神即傍顾曰、闻亲戚间有鬼疟．可并案也．安之不许．明日、女兄来假室治甥病．神降者三人．其一类左司公．呼宣小字曰、虎儿．吾汝父也．今为天上明威王．位在岳飞右．吾兄吏部嘉言待制弼姻家孙秘丞端朝分将五雷兵．亦为三明．当与孙公过汝．宜治具以待．凡捕得七鬼．悉系狱．迨夜下漏．呼囚大略如人世．明日、神将来甚众．自此不复离堂户．或称南北斗真武岳帝．灌口神君、成汤、高宗、伊尹、周公、陈抟、司马温公者．又言尧舜在天为左右相．文王典枢密．孔子居翰苑．其语多野鄙可笑．阎罗王续至．望神将再拜谒．饬阴吏索薛氏先亡者．得男女十有六人．宣父母及外舅孙公咸在．皆公服帔裳．一家婢仆悉见．席罢．曰、狱事未竟．明当再来．今日馔具殊薄恶．后必加丰．令足以成礼．遂去．独留两偏将徼巡．沄出、见吏士塞途．所经祠庙．主者迎谒．一走卒还白曰、上天以下元考功．吾王转飞天大神．王以元帅董督五院矣．五院者、安之所行法也．宣兄宁仲窃怪之．诵言曰、此奇鬼附托．不足复祀．宣曰、鬼神固难知．既称吾先人．安得不祭．神将稍不怿．为奏诬宁仲等不孝．请于帝减其算．旋得诏报可．意欲以惧宣．明夜十六人复集．自设供张．变堂奥为广庭．幄帟皆锦绣．器用皆金玉．男子貂蝉冕服．妇人袆衣．侍女珠翠．金石备乐．如埙篪柷敔之属．沄所未尝见．酒既酣．奏妓为泼寒胡曼延龙爵之戏．千诡万态．听其音调．若因风自远而至．伶官致语．多谶未来事．或诮不已．信者皆粗俗．持两端．自相缪戾．颇觉人议已．左司者哭而言曰、汝谓死而无知可乎．殆有相荧惑者．非汝之过．可绘我与孙公像．并所事神将祠于室．宣曰、大人死为天神．甚善．子孙当蒙福．不宜见怪．以邀非正之享．今其绝影响．勿复来．应曰、诺．诘旦、久未起．妻淑者、秘丞女也．亦疑以为不可复祀．宣未对．所谓左司秘丞者、已泣于床隅．曰、真绝我乎．淑曰、阿舅阿父幸见临．何为造儿女子床下．皆大惭．曰、汝言是也．吾即去．遂跨虎以出．淑谓长姒吾翁吾父皆正人．必不为此．殆是假其名而窃食者．语竟、即有驱先二人来．曰、此等皆妄也．真飞天王使我捕之．宣叱曰、汝辈魑魅亡状．又欲以真飞天诳我．拔剑击之．则复其本质．少焉尽室皆魈．移时乃没．明日、沄诵书堂上．又有启户者曰、二魈已伏诛．吾来报子．宣以剑拂其处．血光赫然．它奇形异状者踵至．皆计穷舍去．其一槃辟于廷．曰、昼日吾无可柰何．夜能苦子耳．及夜径来逼沄．宣抱之于怀．魈将以物置沄口．宣掩之．沄于手中得药．投诸地．有声堕宣指间．疮即隐起．已又投食器中．淑取食之．无伤也．夜半不去．沄困急闷闷不自持．默诵周易乾卦．似小定．既而复然．淑取真武象挂于傍．沄觉如人噀水入身中．冷若冰雪．魈化为光气．穿牖而灭．精神始宁．薛氏议呼道士行正法．魈历指其短．惟不及张．彦华偶随请而至．魈诈称旧仆陈德华．叱令吐实．曰、我西庙五通九圣也．沈安之所事．皆吾魈属．此郡人事我谨．唯薛氏不然．故因沈巫以绐之．欲害其子．今手足俱露．请从此别．华去之明日．妖复作．攻沄益甚．华始命考召．沄见神人散发飞空．乘铁火轮．魅以药瓢迎拒之．人轮皆丧．九圣者、自称神将．著纱帽赭服．与道士并．步(止)噀水．略无忌惮．华归焚章上奏．扫室为狱．置灰焉．明旦阅灰迹．一鬼一妇人就系．狱吏朱衣在傍立．空中鬼反呼正神为贼将．言曰、勿得以戈摏我．我为王邦佐．铁心石肠人也．汝何能为．趣修我庙乃已．宣不复问．领仆毁其庙．悉断土偶首．初沄梦为群猴舁入穴．青色鬼牵虎龂龂然．于是□其像．庙既坏．邦佐方引咎．请于沄．宣还家．续□七人至．其一自名萧邦贡．沄呼曰、神将胡不擒此．即有大星出中庭．云烝其下．三魈扶摇而上．旋致于灰室．其四脱走．火轮石斧．交涌云际．凡俘鬼二十一．皆斩首．其十五尸．印火文于背．曰山魈不道．天命诛之．其六尸印文．称古埋伏尸不著坟墓．害及十人者．竿枭其首以徇．是夕启狱．灰迹从横凌乱．而絷者才五辈．将上送北酆．金甲神持黄纸符饬示沄．上为列星九．中画黑杀符．下云大小鬼神邪道者并诛之．沄录示华．华喜曰、上帝有命矣．质明诣狱问吏．吏白制饬已定．行刑可也．首恶非王邦佐．实萧文佐．萧忠彦、李不逮．余不可胜计．姓名不足问也．甲卒以木驴石砭火印木丸之属．列廷下．吏具成案律书盈几．呼军正案法．一吏捧策书至．曰、已有特旨．无庸以律令从事．先列罪于漆板．易以朱榜．金填之．立大旗．书太清天枢院．下揭牌曰、奉饬某神将行刑．吏以引示沄曰、有饬诸魈并其所偶．一切案诛之．五雷判官者进．曰、元恶毙以阴雷．皆三生三死．次十五人支解．余阴雷击之．引三魈震于前．酌水灌顶．旋复活．如是三击乃死．以篮盛尸去．三朱榜标其后．曰九圣、曰山魈、曰五通．罪皆有状．使徇于庙．相次以驴床钉二男四女及六魈．刽者朱帕首．虎文衣．亦各书其罪．一人乃旧婢华奴．以震死而为厉者．一人非命而为木魅者．男强死而行疫者．魈正神而邪行者．诈称九圣者．窃正神之庙食者．生不守正．死为邪鬼．杀人误国．无所不至．而踪迹诡秘如某人者．皆先啖以食．吞以木丸而后脔之．其毙于雷火者．又二十二人．竟刑皆失所在．武吏持天枢院牒致宣曰、山魈之戮．非本院敢违天律．为据臣僚奏请．专饬施行．牒请照会．初郡人事九圣淫祠．久为民患．及是光响讫熄．自沈巫治从女病．以十月七日、迨二十八日乃毕事．首尾逾再旬．彦华所降天人．与沈巫之怪．无以异．弟语音如钟磬金玉．细若婴儿．而怪声则重浊类人云．宣恨其始以轻信召祸．自为文曰、志过．纪本末尤详．予采取其大概．著诸此．沄时方十四五岁．
<strong>陈舜民</strong>
晋江主簿陈舜民、被檄诣福州、未至三驿．已就馆．从者皆出外．独坐于堂．有妇人自东偏房出．著淡黄．衫靓装甚济．徘徊堂上．歌新水词两阕．舜民知其鬼物．默诵天蓬咒．殊不顾．缓步低唱．其容如初．舜民益疾诵咒．声渐厉．妇人頩然怒曰．何必如此．趋入房．乃不见．梁叔子参政说．
<strong>贡院鬼</strong>
临安贡院．故多怪物．吏卒往往见之．乾道元年秋试．黄仲秉钧胡长文元质芮国瑞辉昌禹功永为考试官．国子监胥长柳荣．独处一室．病痁昼卧．一男子．一妇人．携手而入．招荣曰、门外极可观．君柰何独块处此．荣不应．就榻强挽之．荣起坐．澄念诵天蓬咒．才数句．两人即趋出．禹功之仆．取汤于中堂．觉如人疾步相蹑者．心颇动．望堂上灯光．方敢回顾．乃白鹅一群．叱之即没．长文之小史．从堂后中间过．遇妇人高髻盛服．凭阑坐．不见其足．稍前视之．已失矣．持更者言．每夕必见此鬼往来云．
<strong>东桥土地</strong>
李允升者、以进士登第．用枢密使汪明远荐．得上元令．归宜兴待阙．梦县之东桥土地遣人来迎．云当作交代．允升辞以当赴官．不愿为此职．土偶甚怒．曰、汝且去上元满一任．允升到官二年．以事去．竟用赃罪．徙岭南．
<strong>阎罗王</strong>
林衡、字平甫．平生仕宦．以刚猛疾恶自任．尝知秀州．年过八十．乃以荐被召．除直敷文阁．既而言者以为不当得罢归．归而病．病且革．见吏抱案牍来．纸尾大书阎罗王林．请衡花书名．衡觉以语其家．前此二十年．盖尝梦当为此职．秘不敢言．今其不免矣．家人忧之．少日遂卒．卒之夕．秀州精严寺僧十余人．同梦出南门迎阎罗王．车中坐者、俨然林君也．衡居于秀之南门外．时乾道二年．二事方务德说．
<strong>文氏女</strong>
乾道三年四月、永州文氏女及笄．已定昏将嫁．前两夕．梦黄衣人领至官曹．判官绿袍戴帻．迎谓曰、且得汝来．此间错了公事．起大狱十五六年．累人不少．汝且归．明日复来．遂觉．以白父母．殊不晓其言．次夕．又梦至殿下．王者据案坐．判官抱文牍以上．王判云、改正．即有人持汤一杯．于廷下饮之．极腥恶．出门而寤．则化为男子矣．父母惊遣报婿．婿家以为本非女子．特以诈绐人．投牒讼于州．案验得实．乃已．其语音态度．犹与女不异．但改衣男服尔．婿家复欲妻之以女云．
<strong>神乞帘</strong>
永州谯门相对有小庙．庙神见梦于录事参军何生．曰、吾一方土地神耳．非王侯也．郡守每出入．必径祠下．我辄趋避之．殊不自安．就君乞一帘蔽我．如其言．明日梦来谢．化州守何休说．录事之子也．
<strong>南岳判官</strong>
李摭、字德粹、济南人．建炎初、度江寓居缙云．调台州教授．单车赴官．与州钤辖赵士垚善．以官舍去学远．请于赵．愿易其处．赵许之．既徙家往居．摭稍葺钤辖廨．且谒告归迎妻子．未还．教授廨内有小楼．赵氏之人至其上．闻驰马呼噪声．恐而下．则歌吹间作．如大合乐．遽以告赵．即日反故宅．摭还亦但处元廨中．久之从容谓赵曰、吾前生为天曹录事．坐有过谪居人间．而吾平生操心复不善．故所享殊弗永．去此半月．当发恶疮死．敢以后事累君．赵噩然曰、必无是理．勿妄言．才旬日．疽生于脑．信宿侵淫见骨．果死．死数日、家方饭僧．庖婢在房．举止骤与常异．自称教授来．遣仆急邀赵．赵至．婢泣而言曰、摭死矣．以在生隐恶．受谴至重．可令吾家用今夕设醮．谢罪于天．赵即呼道士如其请．婢著青袍执简戴帻．雍容出拜．外间闻之．争入观．婢炷香跪炉．与官人无少异．醮竟、又谓赵曰、已蒙道力．得脱苦趣．犹当为异类．只在郡城某桥下．过三日、幸一视我．三日往焉．见巨黑蟒蟠屈土中．半露其脊．赵酹之以酒．他日、婢复作摭来．又邀赵谓曰、蟒祸已免．今为南岳判官．威权况味．非阳官可及．得请于上天．许般家矣．遗骸满室．唯君是托焉．赵责之曰、君为士人．岂不知书不孝有三无后为大．君既不幸早世．而令一家共入鬼录可乎．婢不复答．少顷即苏．未几摭妻继亡．三子皆幼．凡其送终之事．赵悉办之．摭从兄德升尚书擢后居天台．始收恤其孤云．赵之子不拙说．
