<strong>李铁笛</strong>
饶州道士曹与善．政和中．以道学上舍．贡于京师．与河北李陶真道人相识．李好吹铁笛．盖放浪不羁之士也．曹后归乡里．宣和三年．为神霄宫副．李从京师来见之．有一马、置于四十里店民家．时以荐福寺为宫．每吹笛宫门．则马不烦仆御而自至．往来月余．一旦告别．会曹入城．李来不相值．彷徨良久．顾道童周永真．索笔砚．题诗壁间云、一别仙标历四春．神霄今复又相亲．炉中气候丹初熟．匣里光芒剑有神．未驾鸾舆朝碧落．且将踪迹傲红尘．乘风暂过羌庐去．异日相期拜紫宸．书其后曰、潜真散．人潇湘访曹副宫不遇留题．方掷笔．曹适归．永真以告．而李已不知所在矣．明年．一客白袍皂绦．甚古．入曹之室．视壁间字．问谁所书．永真言李陶真先生也．客笑曰、九百汉．亦索笔书对壁．自称道人李抱一．云、一粒金丹续命基．算来由我更由谁．神龟移入云端去．彩凤抟归地母骑．溟涬浪中求白雪．昆仑山里采琼枝．只消千日工夫足．养个长棱八角儿．书毕即去．后三年．又有姓崔者来．读二诗大笑．时永真亦在傍．崔瞪眡移时．咄曰、汝师曾食肉乎．曰、然．曰、非汝买与之耶．安得如是．连捽其耳．复掴之仆地．径趋出．初永真性蒙钝．及是觉聪明颇开．后易名彦昭为道士．二李之诗、尝刻石于宫．靖康中．神霄废复为荐福．石为僧所毁．曹与善至八十五岁．乾道四年方卒．周说
<strong>朱氏乳媪</strong>
乡人朱汉臣．宣和中为太学官．其乳母死．殡于僧庵．及还乡里．不暇焚其骨．朱妻弟李元崇景山．入京舍客馆．梦老妇人彷徨室中．明夜又梦．且泣诉曰．我朱家乳母也．不幸客死．今寄某坊某庵中．甚不便．愿舅挈我归．李白、庵中菆柩不少．何以为志．曰、在庵之西偏．冢上植竹两竿．南者长而北者短．柩上所题字尚存．索之当可得．李既觉．不复寝．急取纸笔书之．迟明往访．寻至其处．如所言．以告守僧．出柩而焚之．裹遗烬付一仆．僧因言此中瘗者以百数．初来时．每夜闻歌叫嘻谑声．终则多叹泣．至明、所供器或东西易位．月夕尤甚．殆不安寝．今久矣．亦不复畏也．李归番阳．未至之三日．朱氏梦妪来．有喜色．曰、久处异乡殊寂寞．赖李二舅挟我归．将至矣．一家皆为哀叹．遣人迎诸涂．盛僧具以葬焉．
<strong>华严井鬼</strong>
刘彦适、登第归．与其弟设水陆斋于永宁寺泗州院．会散、宿院中．阇黎僧继登、督其徒收拾供具．见客户不闭．责问僮奴．皆云二刘掩关寝久矣．秉烛巡视．室空无人．衾裯亦不见．疑为它往．而三门又已扃钥．登吒曰、必华严鬼也．亟命取铃杵往访焉．先是西廊华严院一行者、合缢于院后井旁栗树上．时出为物怪．继登过西边．得遗被．及华严墙畔．又得一履．院僧熟睡．排闼而入．径趋井所．二刘果对坐井上．互举手推挹．为逊让之状．即扶以归．既醒．扣其故．曰、终夕倦局．恰登床欲寝．而行者来传阇梨之意．云夜尚早．正煎汤相待．幸可款语．遂随以行．了不知墙壁之留碍．俄闻妇人歌笑声．朱门华屋．赫然焕耀．或导使入门．念兄弟同行．义难先后．方相撝避忽冥然无所睹．非师见救．皆堕井死矣．彦适、字立道．
<strong>施三[女更]</strong>
州民张元中．所居通逵．与董梧州宅相对．董氏设水陆．张梦女侩施三[女更]来．曰、久不到君家．今日蒙董知郡招唤．以众客未集．愿假馆为须臾留．张记其已死．不肯答．又曰、曩与君买婢．君约谢我钱五千．至今未得．我怀之久矣．非时不得至此．幸见偿．张寤而恶之．明日买纸钱一束．焚于澹津湖桥下．夜复梦曰、所负五千而偿不用百．傥弗吾与．将投牒讼君．是时勿悔也．张不得已．如其所须之数．举以付寺僧．使诵经．既而叹曰．数与鬼语．更督无名之债．吾岂不久于世乎．然其后八年乃死．
<strong>胡匠赛神</strong>
番阳民俗．杀牲以事神．贫不能办全体者．买猪头及四蹄享之．谓之头足愿．木工胡六病．其妻用岁除日具祷赛．置五物釜中．俟巫者．会节序多祀事．巫至昏乃来．妻遣女取馔．奔而还．告母曰、母自往取之．儿欲视吾父．色殊怖沮．母至厨发幂举肉．亡其一蹄矣．仓黄不暇究．但别买肉以补之．既罢．女始言适欲入厨．见黑物宛宛．彻屋上下．了不能辨其状．故惊而出．后数日胡匠死．
<strong>赵哲得解</strong>
鄱阳县吏李某．乾道四年七月．梦出城过东岳行宫．道上见故同列．抱文牍从中出．告曰、此本州今秋解试榜．来书岳帝．李问吾所亲及乡里何人预荐．曰、但有君巷内赵哲一人耳．梦中思之无此子．以为疑．其人曰、赵医秉德之子也．李曰、此吾近乡、熟识之．渠名中兴．非哲也．曰、吾言不妄．君当自知之．遂去．时此吏死数年矣．李异之．出诣赵．欲话其事．遇诸涂．赵曰、吾已纳保状．夜梦人相劝云、朝廷方崇太平之业．而予尚名中兴．又与国姓同不可．能易之乃佳．吾甚惑此梦．今将谋之朋友．李大笑．具道所见．使改名哲．且曰、子若荐送．吾以女嫁子．是岁哲果登名于春官．李遂纳为婿．
<strong>白衣妇人</strong>
宣和中、乡人董秀才．在州学、因如厕．见白衣妇人．徘徊于前．问其故．曰、我菜圃中人也．良人已没．藐然无所归．董留与语．且告以斋舍所在．至夜、遂来并寝．未几得疾．同舍生或知之．以白教授．教授造其室．责之曰、士人而为异类所冯．何至此．扣其所有．曰、但尝遗一衵服．取胝之．秽而无缝．命投诸火．遣诸生踪迹焉．一老圃曰．向者小儿牧羊．一牝羊坠西廊井中．不可取．今白衣而出．岂其鬼欤．呼道士行法．咒黑豆投于井．怪乃绝不至．然董亦死．
<strong>锦香囊</strong>
德兴县石田人汪蹈．绍兴十六年．延上饶龚滂．为馆客．书室元设两榻．龚处其东．虚其西以待外客之至者．秋夜、龚已寝．灯未灭．觉西榻窸窣声．俄有妇人揭帐出．冠珠翘．瑶环玉珥．奇衣袨服．仪状丽．图画中所未睹．径前相就．龚喜惧交怀．肃容问之．曰、君何人．何自至此．曰、中丞不须问．龚曰、吾布衣也．安得蒙此称．曰、君明年登名乡书．即擢第．前程定矣．遂留宿．鸡初鸣．洒泣求去．解所佩锦香囊为别．曰、谨秘此物．无得妄示人．苟一人见．即不复香矣．过四十年．当复来取之．恋恋良久．携手出户．仰视天汉．指一大星曰、此我也．方谛观次．有物如白练．自星中起．下垂至地．妇人即登之．既去丈余．回顾曰、郎亟反室．脱有问者．勿得应．违吾言．将致大祸．遂冉冉上腾而灭．龚凝竚詹慕．不忍去．忽思向所戒．急归闭关．未一息．闻人击户．拒不答．怒骂而去．至明、视所遗囊．文锦烂然．非世间物．中贮一合如玳瑁．以香实之．芳气酷烈．不可名状．具以语汪翁．汪婿王庆老、屡求观．不得．乘醉发笥偷玩．香自此歇矣．龚果自此登科．所谓中丞之祥．未知信否．予族人绂代龚为馆．见汪翁道此．
<strong>牛疫鬼</strong>
绍兴六年．余干村民张氏家已寝．牧童在牛圈．闻有扣门者．急起眡之．见壮夫数百辈．皆被五花甲．著红兜鍪．突而入．既而隐不见．及明、圈中牛五十头尽死．盖疫鬼云．
<strong>牛媪梦</strong>
乐平县杭桥市、染工程氏．梦老媪来曰、负君家钱若干．除已偿还外．犹欠若干．幸余一屋．可以充数．今别君去矣．再拜而辞．既寤．闻一牝牛死于空屋中．剥货得钱．如梦告之数．
<strong>程佛</strong>子
德兴县新建村、居民程氏．屋后二百步有溪．程翁每旦．必携渔具．往踞蹯石而坐．施罔罟焉．年三十．时正月望．夜梦人告曰、明日亟去钓所．当获吞舟鱼．觉而异之．鸡鸣便往．久无所睹．自念梦具欺我欤．忽光从水面起．照石皆明．掬水濯面．澄心谛观．但有大卵石．白如雪．光耀粲烂．一举网即得之．持以归．妇子皆惊曰、尔遍身安得火光．取置佛卓上．一室如昼．妻窥之．乃如干红色．顷刻化为带．长三尺．无复石体．益惊异．炷香欲爇间．大已如楹．其长称是．惧而出．率家人列拜．俄闻屋中腷膊声．穴隙而望．如人抛掷散钱者．妻持竹畚入．漫贮十余钱．方持行．已满畚矣．小儿女用它器物拾取．莫不然．良久遍其所居．或掷诸小塘．未移时亦满．其物在室中连日．翁拜而祷曰、贫贱如此．天赐之金．已过所望．愿神明亟还．无为惊动乡闾．使召大祸．至暮、不复见．而柱下踊一牛头．摇耳动目．俨然如生．明日乃寂．然程氏由此富赡．每岁必以正月十六日、设斋饭缁黄．名曰龙会斋．翁颇能振施贫乏．里人目为程佛子．绍兴二十九年．寿八十三岁而卒．其孙亦读书应举．
<strong>芝山鬼</strong>
芝山在城北一里．左右前后皆墓域．僧寺两庑．菆柩相望．风雪阴雨．辄闻啾啾之声．盖鬼区也．绍兴十六年．通判任良臣伯显丧子．入寺设水陆．夜未半．阖寺闻山下人戏笑往来．交相问劳．程祠部守墓仆．自支径黄泥路口归．逢三人同行．厉声曰、吾辈以寺中会集．见召而往．汝何为者．而敢至此．追逐欲欧之．仆奔窜．适有篝火从寺出者．乃得脱．
<strong>叶伯益</strong>
浮梁程士廓宏远乾道三年．自秘．书丞罢归．妻有娠临月．其弟宏父．如景德镇．十二月十五夜、梦叶伯益谦亨舍人访其居．求一室寄迹．宏父曰、兄弟宴居处不甚洁．独士廓新治书斋为胜．君试观之．相随而入．见供张华洁．如宿办者．喜曰、此中便可久留．吾得之足矣．共坐索饭．且求火肉．火肉、乡馔也．伯益生时固嗜此．索之诸房．又得于士廓位．既具馔．客饱食就枕．宏父梦觉．明日还家．道遇仆至．报士廓妻得子．因名之曰亨孙．时伯益物故．恰三年矣．
<strong>李生虱瘤</strong>
浮梁李生、得背痒疾．隐起如覆盂．无所痛苦．唯奇痒不可忍．饮食日以削．无能识其为何病．医者秦德立、见之．曰、此虱瘤也．吾能治之．取药傅其上．又涂一绵带绕其围．经夕瘤破．出虱斗许．皆蠢蠕能行动．即日体轻．但一小窍如箸．端不合．时时虱涌出不胜计．竟死．予记唐小说载贾魏公镇滑台日．州民病死．魏公云、世间无药可疗．唯千年木梳烧灰．及黄龙浴水．乃能治尔．正与此同．
<strong>钱为鼠鸣</strong>
吾乡里昔有小民．朴钝无它技．唯与人佣力．受直族祖家．日以三十钱顾之舂谷．凡岁余．得钱十四千．置于床隅．戒妻子不得辄用．每旦起．詹玩摩拊．乃出．一夕寝不寐．群鼠鸣于旁．拊床逐之、不止．吹灯照索、无物也．灯灭复然．扰扰通夕．蚤起．意间殊不乐．信步门外．正遇两人相欧斗．折齿流血．四旁无人．遂指以为证．里胥捕送县．皆入狱．民固愚．莫知其争端．不能答一辞．受杖而归．凡道途与胥史之费．积镪如洗矣．
<strong>张二子</strong>
番阳城中民张二、以卖粥为业．有子十九岁矣．嗜酒亡赖．每醉时．虽父母亦遭咄骂．邻里皆恶之．乾道七年二月．寝于乃祖榻上．夜半忽惊蹶．介介不能出声．救疗逾十刻方醒．久之能言曰、为黄衫人呼去．逼入浴室中．四向皆烰火．热不可向．啼叫展转．觉有人在外相援．而身不得出．如是移时．欻然而寤．谓为梦魇．然境界历历可想也．俄顷鸡唱．父诣厨作粥．牝猫适产五子于灶中．其一死矣．疑是儿所堕处云．自是始知悔惧．设誓不饮酒．尽改故态．此卷皆吾州事
