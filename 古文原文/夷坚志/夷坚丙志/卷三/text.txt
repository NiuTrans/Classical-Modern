<strong>黄花伥鬼</strong>
成都人杨起、字成翁．政和中．与乡人任皋．同入京．赴省试．出散关下．行黄花右界中．此地素多寇．不敢缓辔．马瘏仆痡．正暑倦困．入道旁僧舍少憩．长廊閴寂．不逢一僧．两客即堂上假寐．杨睡未熟．一青衣童．长二尺．面色苍黑．自外来．持白纸一幅．直至于傍．欲以覆其面．相去尺许．若人掣其肘．不能前．童却立咨嗟．久之掩泣而去．杨以为不祥．洒泪自悼．亦不敢语人．是夕泊村店中．方就枕．童亦至．径造皋侧．以所携纸蒙之．退而舞跃．为得志洋洋之态．皋不觉也．明日、行三十里间．逢清溪流水．二人往濯足．毕事．杨先登．皋方以涤荡为惬．未忍去．忽大声疾呼．杨回首视之．已为虎衔去矣．始知所见盖怅鬼云．杨是年登科．
<strong>诺距那尊者</strong>
眉州青神县中岩山、诺距那尊者道场也．山下三石笋．峭拔鼎立．游人斋戒往宿．多获见华幢豪光之瑞．临卬宋似孙过其地．逢一僧在前．酣醉跌宕．挂新笋三枝于杖头．时方午暑．殊可憎．然未尝语也．僧回首咄曰、我不饮酒．君何得以犯戒谤我．宋怒不对．犹以其醉．强忍不与校．僧又曰、知君是依政宋官人．薄有净缘．故得至此．宋忽悟其人负三笋．岂非尊者示现乎．下车欲致敬．无所睹矣．
<strong>李弼违</strong>
李弼违者、东州人．建炎间入蜀．后为蜀州江原宰．与邑人胡生游．胡生妾、四川都转运使之女．女尝陷虏．后乃嫁胡．弼违每戏侮之．至作小诗以资嘲诮．胡积不能堪．采摭其公过．肆溢恶之言．售于都漕．所善张君．适为干官．证以为然．下其事于眉州．州令录事参军阎忞典治．逮捕邑胥十余人下狱．必欲求其入已赃．弼违当官清白．无过可指．但得尝买铁汤瓶．为价钱七百五十．指为亏直．忞以为非辜．难即追摄．郡守畏使者、不从忞言．立遣吏逮之．弼违不胜忿．自刎死．死财一月．眉之狱吏与郡守相继亡．都漕与胡生亦卒．忞官罢赴调成都．过双流县．就郭外民家宿．夜且半．闻扣寝门者．问为谁．曰、弼违也．又问之．答曰、弼违姓李．君岂不忆乎．君虽不开关．吾自能穿隙以过．语毕、已在床前立．忞甚惧．回面向壁卧．弼违曰、君不欲见我．当以项下不洁之故．吾今自掩之．即解腰间帛匝其颈．忞不获已起坐．弼违曰、吾前冤已白．无所憾．然连坐者众．非君来证之不可．君固知我者．今禄命垂尽．故敢奉烦一行．尚有未到人甚多．天符在是．可一阅也．取手中文书示忞．如黄纸微浅碧．其上皆人姓名．而墨色浓淡不齐．弼违指曰、此卷中皆将死．墨极浓者期甚近．最淡者亦不出十年．所以泄天机者．欲君传于人间．知幽有鬼神．可信不疑如此．揖别而去．忞略能记所书．它日、其人病．豫告其家．此必不起．已而果然．盖以所见验之也．忞少时亦卒．
<strong>费道枢</strong>
费枢、字道枢．广都人．宣和庚子岁入京师．将至长安．舍于燕脂坡下旅馆．解担时日已衔山．主家妇嫣然倚户．顾客微笑．发劳苦之语．中夜、独身来前．曰、窃慕上客风致．愿奉顷刻之欢可乎．费愕然曰、汝何为者．何以得至此．曰、我父京师贩缯主人也．家在某里．以我嫁此店子．夫今亡．贫无以归．不能忍独宿．冒耻就子．费曰．吾不欲犯非礼．汝之情吾实知之．当往访汝父．令遣人迎汝．汝勿怨．妇人羞愧不乐去．费至京．他日过某里．得所谓贩缯者家．通名欲相见．主人曰、客何人．安得与我有故．答曰、吾蜀人费枢也．比经长安．邂逅翁女．有所托．是以来．翁蹑履出迎．曰、畴昔之夜．梦神告吾女将失身于人．非遇费秀才殆矣．君姓字真是也．愿闻其说．具以告．翁流涕拱谢曰．神言君且为贵人．当不妄．退而计其梦．果所见女之时．即日遣长子取女归而更嫁之．明年．费登科．官至大夫．为巴东守．
<strong>杨希仲</strong>
杨希仲、字季达、蜀州新津人．未第时．为成都某氏馆客．主人小妇．少而荡．诣学舍调客．欲与绸缪．希仲正色拒之．遂去．其妻在乡里．是夕梦人告曰、汝夫独处他乡．能自操持．不欺暗室．神明举知之．当令魁多士以为报．妻觉、不知何事也．岁暮夫归．始言其故．明年、全蜀类试．希仲为第一人．
<strong>张四郎</strong>
卬州南十里白鹤山张四郎祠．盖神仙者流．山下碑甚古．字画不可识．郡人云、四郎所立以御魑魅．救疾疫．后人能辨其字者．则可学仙．青城唐耜为卬守．好游其地．冀有所遇．每立碑下摩挲读之．忽能认一字．曰、岂非某字乎．傍有人应曰、然．耜恶其儳言．叱使去．既而悔之．不见其人矣．又尝出游．逢道人立路左．作戏呼曰、使君奉赠一土镜．命从吏取之．乃顽块也．怒以为侮己．将执以归．细视其块．果耿耿有光采．始疑为异人．俄亦不知所在．唐氏至今宝此土．耜、字益大．仕至秘阁修撰．
<strong>常罗汉</strong>
嘉州僧常罗汉者、异人也．好劝人设罗汉斋会．故得此名．杨氏媪、嗜食鸡．平生所杀．不知几千百数．既死．家人作六七斋．具黄箓醮．道士方拜章．僧忽至、告其子曰．吾为汝忏悔．杨家甚喜．设坐延入．僧顾其仆去东第几家买花雌鸡一只来．如言得之．命杀以具馔．杨氏子泣请曰、尊者见临．非有所爱惜．今日正启醮筵．举家内外久绝荤馔．乞以付邻家．僧不可．必欲就煮食．既熟．就厅踞坐．析肉满柈．分置上真九位．乃食其余．斋罢．不揖而去．是夕卖鸡家及杨氏悉梦媪至．谢曰、坐生时罪业．见责为鸡．赖常罗汉悔谢之赐．今解脱矣．自是郡人作佛事荐亡．幸其来．以为冥涂得助．绍兴末卒．今肉身犹存．
<strong>道人留笠</strong>
永康青城山、每岁二月十五日为道会．四远毕至．巨室张氏唐氏轮主之．会者既集．则闭观门．须斋罢乃启．一日方斋．有道人扣门欲入．阍者止之．呼骂不已．阍往告张氏子．张虑其挠众．坚不许．其人不乐．乃往山下卖茶家少驻．索笔题壁间．脱所顶笠挂其上．祝主人曰、为我视此．徐当复来．去未久．笠如转轮、旋绕于壁上．见者惊异．走报观中人．共揭笠观之．得诗一首．其语曰、偶乘青帝出蓬莱．剑戟峥嵘遍九垓．绿履黄冠俱不识．为留一笠不沉埋．众但相视悔恨．然无及矣．
<strong>杨抽马</strong>
杨望才、字希吕、蜀州江原人．自为儿童．所见已异．尝从同学生借钱．预言其笥中所携数．启之而信．既长．遂以术闻．蜀人目为杨抽马．谓与人抽检禄马也．容状丑怪．双目如鬼．所言事绝奇．其居舍南大木蔽芾数丈．忽书楬于门曰、明日午未间．行人不可过此．过则遇奇祸．县人皆相戒．勿敢往．如期、木自拔仆地．盈塞街中．而两旁屋瓦略不损．然所为初乃类妖诞．每持缣帛卖于肆．若三丈若四丈．主人审度之．偿钱使去．既而验之．财三四尺尔．或跨骡访人．而托故暂出．系骡其庭．行久不反．骡亦无声．视之、翦纸所为也．或诣郡告其妖．云每祠祀时．设为位六．虚其东偏二位．而杨夫妇与相对．又一僧一道士坐共下．左道惑众．在法当死．坐是执送狱．狱吏素畏信之．不敢加械杻．又虑逸去．杨知其意．谓曰、无惧我．我当再被刑责．数已定．吾含笑受之．吾前日为某事某事．法所不舍．盖魔业使然．度此两厄．则成道矣．司理杨忱．夜定狱．杨言曰、贤叔某有信来乎．殊可惜．忱不答．暨出户而成都人来．正报叔讣．他日又谓忱曰、明年君家有喜．名连望字者、四人及第．忱一女年十六七岁．暴得疾．更数医不効．则又告之曰、公女久病．医陈生用某药．李生用某药．皆非是．此独后庭朴树内蛇祟尔．急屏去药．须我受杖了．为以符治之．女当平安．勿忧也．忱归语其妻．且疑且信．盖常见小蛇延缘树间．而所说易医用药．皆不妄．后杨受杖归．书符遗忱．使挂于树．女即洒然．明年．忱群从兄弟类试．果四人中选．曰从望．民望、松望、泰望．先是杨取倡女为妻．一日、招两杖直至其居．与钱三万．令用官大杖挞己及妻．各二十下．两人惊问故．曰、吾夫妇当罹比祸．今先禳之．皆不敢从而去．及狱成．与妻皆得杖．如所欲禳之数．而持杖者、正其所招两人．晚来成都．其门如市．士人问命．应时即答．或作赋一首．诗数十韵．长歌序引．信笔辄成．每类试必先为一诗示人．语秘不可晓．迨揭榜．则魁者姓名．必委曲见于诗．或全榜百余人．豫书而缄之．多空缺偏傍．不成全字．等级高下．无有不合．四川制置司．求三十年前案牍不得．以告杨．杨曰、在某室某匮第几沓中．如言而获．眉山师琛．造其家．乡人在坐．新得一马．黑体而白鼻．杨曰、以此马与我．君将不利．客恚曰、先生恃有术．欲夺吾马．吾用钱百千．未能旬日．而可胁取乎．杨曰、欲为君救此厄．而不吾信．命也．明年五月二十日．冤当督报．谨志之．勿视其刍秣．善护左肋．过此日．或可再相见．客愈怒．固不听．亦忘其语．明年是日．亲饲马．马忽跑跃．踶其左肋下．即死．关寿卿耆孙为果州教授．致书为同僚询休咎．仆未至．杨在室告其妻．令以饭犒关教授仆．饭已具．仆方及门．又迎问之曰、不问已事而为他人来．何也．仆惊拜．殊不知所以然．与华阳富家某氏子．游甚匿．尝贷钱二十千．富子靳不与．夜处外室．闻扣门声．曰、我乃东家女．夫婿使酒见逐．夜不可远去．幸见容．富子欣然延纳．与共寝．虑父母觉．未晓呼使起．杳不应．但闻血腥满帐．挑灯照之．女身首断为三．鲜血横流、如方被刑者．骇悸几绝．自念奇祸作．非杨君无以救．奔诣其家．排闼入告急．杨曰、与君游久．缓急当同之．前日相从假贷．拒不我与．今急而求我何故．富子哀泣引咎．杨笑曰、此易尔．无庸忧．持吾符归．置室中．亟闭户．切勿语人．富子谢曰、果蒙君力．当奉百万以报．曰、何用许．但当与我所需二万钱．遂以符归．惴惴竟夜．迟明潜入室．不见尸．一榻皎然．若未尝有渍污者．不胜喜．即日携谢钱．且携酒肴过杨所．杨曰、吾家冗隘不可饮．盍相与出郊乎．遂行访酒家．命席对酌．视当垆妇绝似前夕所偶者．唯颜色萎黄为不类．妇亦频属目．类有所疑．呼问之．对曰、两日前梦人召至一处．少年郎留连竟夕暨睡醒．体中殊不佳．血下如注几二斗乃止．今犹奄奄短气．平生未尝感此疾也．始悟所致盖其魂云．虞丞相自荆襄召还．子公亮遣书扣所向．杨答曰、得苏不得苏．半月去作同签书．虞公以谓签书不带同字已久．既而守苏台．到官十五日．召为同签书枢密院事．时钱处和先为签书．故加同字．如此类甚多．不胜载．
<strong>王孔目</strong>
成都孔目吏王生、住大安门外．每五鼓趋府．必诵大随求咒一通．将及门．率值妇人行汲．如是久之．一旦有惑志．诵咒稍辍．妇人忽至前曰、我每旦将过此．吾主公必夙兴．如有所敬者．故我汲水不敢缓．今日独否．君岂有所慢乎．王生竦然而去．固不晓其语．晚归过江渎庙心动．亟入瞻谒．见壁画一妇人．手持汲器．盖平生所见者．
<strong>唐八郎</strong>
唐八郎者、本青城赵氏子．父曰赵老．居山下．喜接道流．唐年十许岁．似有所遇．家人失之．逾两月、得于山后磐石上．取以归．自是率意狂言．尝升木杪．大呼曰、青城市中水且至．明日、县乃大火．又尝摩拊一巨木．咨嗟其傍．或问之．曰、是将为吾父柩．居亡何．赵老果死．久之告人曰、张天师在仙井．我将从之游．弃家而行至仙井．每夜卧室中．白气被其体如月．外间皆见．邑人员彦材、老矣．自谓行运与何文缜丞相同．必继魁多士．绍兴庚午．赴廷试．既行．唐访其家．悉取器皿之属．倒置于地．曰、秀才出去状元归．可贺也．一家皆喜．彦材既入试．误有所识于白襕上．为内侍所发．当罢归．以有升甲恩．特旨列于五甲末．乃悟倒置之意．士子十数辈将应举．来谒唐．唐云、君辈皆非虞任之比．任之者、虞育也．是年育免举．众士俱不利．员显道与宗家以肉菹作饼．食而余其四．其日晚．唐至索食．显道曰．适无一物．可以为先生供．唐笑曰、肉饼尚有四枚．何靳也．凡所见皆类此．隆兴初、成都村民挽车入市．逢道人、遗交子二千．授以书曰、倩汝送与仙井唐八郎．民接书即行．同辈稍黠者吒曰、吾闻八郎异人也．书中得非有奇药方书乎．发视之．白纸也．急复缄封之．才至仙井．唐迎骂曰、何不还吾书．民再拜谢罪．唐执书再三读．叹曰、又迟了我二十四年．不乐而去．至今犹存．此卷皆员兴宗显道说．
