<strong>红奴儿</strong>
池州青阳主簿斛世将．官满还临安．县人刘录事者．亦赴调．寓于它馆．斛过之共饭．饭才罢．又欲同诣肆啜汤饼．刘曰．食方下咽．势不能即饮．君盍还邸小憩．吾徐往相就矣．斛去移时．刘往访之．已病卧床上．望见刘．悲泪如雨．良久言曰．吾死期至矣．适从君所归．穿抱剑营街未毕．逢一妇人．呼语曰．君向与我约如何．始以不娶欺我．既而背之．我病．君略不相视．天地间岂有忍人如君比者．今事已尔．我亦不复云．但君亦且得病．病状殊类我．我虽在此．必不往视君．君勉之．遂别去．吾行数步思之．盖昔时所与游倡女红奴儿者．其死三年矣．吾心惘然．迨反舍．意绪良不佳．疾势已然．当不能起．奈何奈何．刘为作粥煮药．至暮乃归邸．后七日果死．其党能谈其往事者．云曲折病状．皆与鬼言合．盖索买汤饼之时．魂已去干矣．时乾道二年．韩彦端说．
<strong>孙拱家猴</strong>
秀州魏塘镇孙拱家．养一猴数年矣．拱妻顾氏．尝晚步门外桥上．呼小童牵至前．猴趋挽顾衣．为欲淫之状．顾怒．命仆痛棰之数十．遂归．迨夜．闻室内牕棂．动摇有声．谓盗至．起觇之．忽两毛手自牖执其臂．惊悸大叫．随即什绝．家人闻之尽起．张灯出视．正见猴踞于外．犹坚持臂不肯释．击以杖乃退．顾昏然不知人．抉齿灌药．扶救竟夕乃苏．方事急时．不暇缚猴．猴得脱走．登木跳踉不可奈．孙氏集其邻．绕村追蹑．射杀之．凡三日乃定．
<strong>桃源图</strong>
缙云人刘甫．通判成都日．遇异人．揖于道左．携一篮．中贮二板．坚劲如铁．言能刻桃源景物．恨未有所属也．吾视君可受其一．甫喜．延入官舍．异人求一室独居．索斗酒引满．入室须臾．出板示甫．图已成．楼阁人物．细如丝发．俨然可睹．女仙七十二．各执乐具．知音者案之．乃霓裳法曲全部也．其押案节奏．舞蹈行缀．皆中音会．一渔翁檥舟岸傍．位置规模．雕刻之精．虽世间工画善巧者．所不能到．同时为倅者．亦欲得其一．初不闭拒．即诣之．所需如前．刻才半．板忽碎裂．遂失其人所在．时天圣中也．刘氏世传宝之．建炎之乱．逸于民间．今为毗陵胡氏所有．郡士孙希记之云．渊明所志桃源事．止言桃花夹岸．中无杂木．种作男女衣著．悉如外人．黄发垂髫．怡然自乐．今是图乃有台殿．如仙宫佛国．又无桃林与记颇异．疑异人所见．与世所传不同．或神仙方外之事．不可以常理度也．予尝见墨本．悉如上说．岂非仙家境界．别有所谓桃源者乎．
<strong>李秀才</strong>
李纶居福州．好与方外人处．嵩山李秀才者．不知从何来．一见合意．即留馆门下．且数月．其人尚气不检．尝欧人折齿．捕录送府．纶为言于府帅薛公弼．得免．他日．又欧人．纶责数之甚至．自是不复出．一日．天正寒．李生素不拥炉．忽索火．邀纶共坐．谓纶曰．君好尚炉鼎．亦有得乎．顾其仆取烝饼来．饼至则细嚼．吐其滓为四．以擦铁箸．投火中．少焉红焰腾上．挟而掷之地．箸中断．既成白金矣．纶惊愕．因言顷尝得小郗先生所呵石烝饼．生笑曰．此不足为也．吾当以黄者赠君．纶大喜而未敢言．子诜之．甫数岁．家人教之拜．使求戏术．生脱诜之银扼臂．涂以津．亦置火中．及取出．其一纯为黄金．一变其半．廷下黄菊已槁．诜之折一枝．请为戏．嘘呵少顷．亦成金花．后数日．纶请所谓黄饼者．生曰．君贪心如许．何由能成道．姑以红者示君．取一饼．持刀中分之．嘘其半边．裹以纸．良久出视．已成丹沙．墙壁棱棱．光明可监．又索水银两器．饮其一．竦身距跃．珠星从毛窍闲踊出．的皪满地．坚凝可扫．复以一器漱齿．随即吐之．皆成银．如丸墨之状．纶益敬异焉．会纶将调官临安．生缄水四壶授之．曰．以是饯行．是夕反舍．遂不见纶．行至中途．发水悉为美酝．于冪纸上大书麻姑酒三字．凡所化物．今皆在诜之处．其银著断处化为金云．范元卿说．
<strong>徐侍郎</strong>
衢州人徐生．为新喻丞．被宪司檄．鞫狱于庐陵．行未至吉水三十里．值暮将宿客邸．大姓徐叟者．力邀迎止其家．烹羊置酒．主礼勤甚．丞意以谓叟特以宗盟故耳．至夜．密告曰．老人居此．未尝与士大夫接．昨夕梦大官行李过门．先牌题云徐侍郎．而今日君至．君必且贵不疑．愿以子孙为托．丞少年登科．自待良不薄．闻其语欣然．且约还日复过之．遂去抵郡．逾月而讫事．东归径谒叟．叟馆犒如初．然礼敬颇衰矣．临别愀然曰．丞公是行．得无有欺方寸乎．畴昔之夜．梦神人告我．谓君受人钱五百千．鞫狱故不以实．官爵当削除．而年寿亦不远．君何不自重．负吾所期．丞惊愧不能答．既还家．会荐员满品．诣临安改秩．甫受告．即得疾．死逆旅中．其父本米侩也．随子之官．日夜导以不义．庐陵之役．本富民欧杀人．丞纳民赂．抑民仆使承．仆坐死．故阴谴及之．既亡而父犹在．凡所获亦随手散去．其贫如初．刘敏士文伯说．
<strong>十字经</strong>
吴人周举．建炎元年．自京师归乡里．时中国受兵．所在寇盗如织．举遇星冠羽服人谓曰．子明日当死于兵刃．能诵十字经．不唯免死．亦能解冤延寿．举跪以请．云九天应元雷声普化天尊十字是也．拜而受之．明日果遇盗．逼逐至林间．窘惧次．猛忆昨语．亟诵一声．犹未绝口．雷声大震．群盗惊走．遂得脱．赵学老说．
<strong>长人岛</strong>
密州板桥镇人．航海往广州．遭大风雾．迷不知东西．任帆所向．历十许日．所赍水告竭．人畏渴死．望一岛屿渐近．急奔赴之．登其上．汲泉甘甚．乃悉辇瓶罂之属．运水入舟．弥望皆枣林．朱实下垂．又以竿扑取．得数斛．欲储以为粮．大喜过望．眷眷未忍还．共入一石嵓中憩息．俄有巨人四辈至．身皆长二丈余．被发裸体．唯以木叶蔽形．见人亦惊顾．相与耳语．三人径去．行如奔马．嵓下大石．度非百人不可举．其留者独挈之以塞窦口亦去．然两旁小窍．尚可容出入．诸人相续奔入船．趣解维．一人来追．跳入水．以手捉船．船上人尽力撑篙．不能去．急取搭钩钩止之．奋利斧断其一臂．始得脱．臂长过五尺．舟中人邑之以盐．携归示人．高思道时居板桥．曾见之．沈公雅为予说．予甲志书昌国人及岛上妇人．乙志书长人国．皆此类也．海于天地间为物最钜．无所不有．可畏哉．
<strong>温州风灾</strong>
绍兴三十二年七月十三日．温州大风震地．居人屋庐．及松江舟楫．吹荡漂溺不胜计．净居尼寺三殿屹立．其二压焉．天庆观钟楼亦仆．唯江心寺在水中央．山颠二塔甚高峻．独无所损．先是两日．有巨商檥舟寺下．梦神告曰．后日大风雨．为害不细．可亟以舟中之物它徙．吾今夕赴麻行水陆会．会罢．即来寺后守塔矣．商人如其戒．麻行者．村中地名也．继往侦问．果有设水陆于兹夕者．初郡有妇人．年可四十许．无所居．每乞食于市．语言不常．夜则寄宿于净居金刚之下．诸尼皆怜之．不忍逐．风作之前日．指泥像语人曰．身躯空许大．只恐明日倒了．去弗宿．已而果然．
<strong>诸天灵应</strong>
永嘉许及之．深甫之父．事诸天．甚著灵应．盗尝夜入门．家未之觉．许老梦寇至．为巨人持长枪逐之．惊寤遽起视．外户已开．略无所失．明旦．见一枪于大门之外．不知从何来．及入诸天室焚香．则神手所持枪失之矣．始悟昨梦．
<strong>福州大悲巫</strong>
福州有巫．能持秽迹咒行法．为人治祟蛊甚验．俗呼为大悲．里民家处女忽怀孕．父母诘其故．初不知所以然．召巫考治之．才至．即有小儿盘辟入门．舞跃良久．径投舍前池中．此儿乃比邻富家子也．迨暮不复出．明日．别一儿又如是．两家之父相聚诟击巫．欲执以送官．巫曰．少缓我．容我尽术．汝子自出矣．无伤也．观者踵至．四绕池边以待．移时．闻若千万人声起于池．众皆辟易．两儿自水中出．一以绳缚大鲤．一从后棰之．曳登岸．鲤已死．两儿扬扬如平常．略无所知觉．巫命累瓶甓于女腹上．举杖悉碎之．已而暴下．孕即失去．乃验鲤为祟云．
<strong>张八削香像</strong>
温州市人张八居家．客持檀香观音像来货．张恐其作伪．欲试之．而遍体皆采绘．不可毁．乃以小刀刮足底香屑爇之．既而左足大痛．如疽毒攻其内者．药不能施．足遂烂．至今扶杖乃能行．右四事皆木蕴之说．
<strong>汪子毁神指</strong>
饶州双店民汪涣．世事善神．龛其像于室中．幼子五岁．戏折其中指．涣梦金甲神诉曰．吾卫护翁家有年矣．未尝令翁家有小不祥事．奈何容婴儿毁吾指．涣惊谢．旦而视之．信然．亟命工补治．此子即日病．中指间疮绝痛．既愈．遂拳缩不可展．
