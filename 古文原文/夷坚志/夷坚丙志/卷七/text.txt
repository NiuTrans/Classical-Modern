<strong>大仪古驿</strong>
右侍禁姜迪．蔡州新息人．为天长县大仪镇巡检．寨去县六十里．迪尝趋县回．遇雨．弛担道上古驿．遣从者具食．迪被酒如厕．见妇人高髻长裙．类唐时装束．持朱柄铜戟来．直前刺迪．迪尽力拒之．且大叫．从吏继集始舍去．索室中无所见．是夕不克行．但徙于西序小合．而戒数卒守门．迪欲寝．妇人已先在．曰．适相戏尔．何至是．挽使就枕．迪不得已．与同衾．问其姓名．不答．未晓．趋去．及迪起行．又执戟前导．至寨前乃反．自是每诣驿．必出共寝．其出也．辄导至邑门外．及还．又送之．而左右无一见者．迪浸惑焉．率以旬日间．假职事一往来．同僚稍闻其异．迪亦无所隐．一夕方寝．又有二小手扼其喉甚急．迪惊呼．外人至．已失矣．即撤帐明烛．环以仆从．少顷．皆睡熟．烛亦灭．妇人复来．曰．曩亦妹子相戏尔．便有小妇一人．尤美色．参寝榻上．明日归寨．两妇皆戟而前．如是岁余．气力枯悴．渐不能食．会供奉官孙古者．来摄天长税官．古尝受上清箓．持天心法甚验．迪家人邀治之．设坛考召．佩以灵符．迪明日出．双戟不至．行数十步．始见于道旁．大妇怒曰．吾姊妹于君无负．岂有心害君．乃以法遣我耶．愤邑之气．形于颜色．幼者从旁解之曰．此人无情若木石．然离合皆定数．何必戚戚于此．遂瞥然而逝．古戒之曰．百日内勿再经是驿．迪以疾故．亦解官还乡．沉累月．乃得脱．王翰之时为天长宰日严内翰伯父也．
<strong>安氏冤</strong>
京师安氏女．嫁李维能观察之子．为祟所凭．呼道士治之．乃白马大王庙中小鬼也．用驱邪院法．结正斩其首．安氏遂苏．越旬日复作．又治之．崇凭附语曰．前人罪不至殊死．法师太不恕．须臾考问．亦庙鬼也．复斩之．后半月．病势愈炽．道士至．安氏作鬼语曰．前两祟乃鬼尔．法师可以诛．吾为正神．非师所得治．且师既用极刑损二鬼矣．吾何畏之有．今将与师较胜负．道士度力不能胜．潜遁去．李访诸姻旧．择善法者拯之．才至．安氏曰．师勿治我．我所诉者隔世冤也．我本蜀人．以商贾为业．安氏．吾妻也．乘吾之出．与外人宣淫．伺吾归．阴以计见杀．冤魄栖栖．行求四方．二十有五年不获．近诣白马庙．始见二鬼．言其详．知前妻乃在此．今得命相偿．则可去．师无见苦也．道士曰．汝既有冤．吾不汝治．但曩事岁月已久．冤冤相报．宁有穷期．吾今令李宅作善缘荐汝．俾汝尽释前愤．以得生天．如何．安氏自床趋下．作蜀音声喏．为男子拜以谢．李公即命载钱二百千．送天庆观．为设九幽醮．安氏又再拜谢．欻然而苏．李举家斋素．将以某日醮．前一夕．又病如初．李大怒．自诣其室谯责之．拱而言曰．诸事蒙尽力．冥涂岂不知感．但明日醮指．当与何州何人．安氏前生为何姓．前日失于禀白．今如不言．则功德失所付矣．李大惊异．悉令道所以然．又曰．有舍弟某．亦同行乞．并赐荐拔．庶几皆得往生．李从其请．安氏遂无恙．安氏之姊嫁赵伯仪．伯仪居湖州武康．为王昐说．
<strong>扬州雷鬼</strong>
上官彦衡侍郎．家居扬州．夫人杨氏．白昼在堂中．与儿女聚坐．忽雷雨大作．奇鬼从空陨于地．长仅三尺许．面及肉色皆青．首上加帻．如世间幞头．乃肉为之．与额相连．顾见人掩面如笑．既而观者渐众．笑亦不止．顷之．大霆激于屋表．云霾晦冥．不辨人物．倏尔乘空而去．
<strong>新城桐郎</strong>
练师中为临安新城丞．丞廨有楼．楼外古桐一株．其大合抱．蔽荫甚广．师中女及笄．尝登楼外顾．忽若与人语笑者．自是日事涂泽．而处楼上．虽风雨寒暑不辍．师中颇怪之．呼巫访药治之．不少衰．家人但见其对桐笑语．疑其为祟．命伐之．女惊嗟号恸．连呼桐郎数声．怪乃绝．女后亦无恙．询其前事．盖恍然无所觉也．
<strong>寿昌县君</strong>
朝散大夫池州通判丁餗．妻寿昌县君施氏．病卒于官舍．越十四日．子愉．梦母如存．且曰．我将往生于淮南．然犹为女人．寿复不永．所以然者．以宿负未偿也．汝与汝父言．亟营胜事．使我得转为男子．愉觉以告父．后数日．孙百朋．又梦经官府．卫卒罗陈．方趋而过．或呼于后曰．县君在此．安得不省谒．遽回入府门．至东庑帘下．果见之．言曰．吾于此萧然无亲旧．而旦暮有趋府之劳．幸以命妇．得乘车．不然．则徒行．婴拘絷之苦矣．语未毕．帘外吏曰．可疾去．判司知之．不可也．施氏亦曰．可去矣．既出门．又有呼者曰．判司召．乃由西庑进．见绿衣人据案．熟视之．则故潭州通判李纲承议也．百朋忆其与乃祖同年进士．升堂再拜曰．公与祖父同年．世契不薄．愿毋答拜．纲受之．既坐．询大夫安否甚悉．少顷．吏引施氏就讯．百朋离席．纲曰．施县君与子亲欤．曰．新亡祖母．纲曰．天属也．百朋曰．如闻已有往生之缘．而未脱女身．信否．曰．然．昨日符已至．百朋泣曰．祖父昔从公游．今祖母生缘．在公謦欬．苟得转为男．存没被厚德矣．纲曰．奈事已定何．百朋哀祈数四．纲曰．子少俟．当试为图之．于是纲出．循庑而上．迤逦升殿中．若无影响．须臾复下．则左右翼扶．步武详缓．笑曰．已遂所请．然须归诵佛说月上女经．及不增不减经．以助度生．可也．百朋拜谢而退．视祖母犹立阶下．大言曰．二经多致之．勿忘也．遂寤．尽记其说．餗且惊且疑．曰．二经之名．所未尝闻．使访诸乾明院．果得之．乃月上女以辨才闻道．如来授记．转女身为男．及慧命舍利弗．问佛以三界轮回．有无增减之义．餗始叹异．择僧之贤．及令家人女子．皆斋洁持诵．数至千卷．设冥阳水陆斋以侑之．迨百日．餗梦妻来曰．佛功德不可思议．蒙君追荐恩．今生于庐州霍家为子矣．谢诀而去．
<strong>利国圩工</strong>
政和中．太平州修利国圩．工徒甚众．忽有鸦千数．噪集于别埂之傍．主役者异之．使人验视．乃一役夫已毙．而鸦衔土以覆之．蔽瘗几半．又令启土．于死者胸臆间．得小卷轴．乃金刚经也．众莫不敬叹．为徙诸高原．敛而葬之．旧事多有此比者．
<strong>钱大夫妻</strong>
钱令望大夫之妻陈氏．天性残忍．婢妾虽微过．必棰之．数有死于杖下者．其后卧疾．有发语于冥暗中．自言为亡妾某人．具道欲杀陈之意．钱君具衣冠．焚香拜之．且许诵佛饭僧助其超生以赎妻过．妾答曰．妾贱隶尔．何敢当．官人之拜．但已诉于阴官．必得县君一往乃可．功德虽多．无益也．陈竟死．
<strong>蔡十九郎</strong>
绍兴二十一年．秀州当湖人鲁王樐．赴省试．第一场出．忆赋中第七韵．忘押官韵．顾无术可取．次日．彷徨于案间．惘然如失．皂衣吏问知其故．言曰．我能为君盗此卷．然吾家甚贫．当有以报我．丁宁至三四．王樐许谢钱二百千．乃去．犹疑其不然．未几．果取至．即涂乙以付之．询其姓氏．曰．某为蔡十九郎．居于暗门里某巷第几家．差在贡院．未能出．且以批字倩王樐达其家．王樐试罢．持所许钱及书．访其家．妻见之．泣曰．吾夫亡于院中．今两举矣．尚能念家贫邪．是年王樐登第．复厚恤之．仍携其子以为奴．二十六年．考试湖州．以此奴行．因为人言之．此事与唐人所载郭承嘏事相类．而近年士大夫所传．或小误云．
<strong>子夏蹴酒</strong>
湖州学．每岁四仲月．堂试诸生．三场誊录封弥．与常试等．其中选首者．郡饷酒五尊．第二第三人三尊．第四第五人两尊．绍兴二十一年．唐嘉猷尧封为教授．既试将揭榜．游学进士福州人陈炎．梦登大成殿．夫子赐之酒五尊．子夏怒形于色．举足蹴其二．觉而异之．以语同舍生．及榜出．名在第二．嘉猷告之曰．君本居魁选．坐误引子夏事．故少贬．始验所梦．
<strong>周庄仲</strong>
周庄仲．建炎二年登科．梦至殿廷下．一人持文字令书押．视其文若世间愿状．云当作阎罗王．辞以母老．初入仕．不肯从．使者强之再三．令押字．不得已从之．觉而殊不乐．明日．遂改花书．至夜．梦昨夕人复来云．汝已书押．岂可更改．但事犹在二十年后．绍兴十七年．为司农寺主簿．又梦人持黄牒来．请受阎王敕．更二年当复来．愈恶之．秘不语人．逮十九年七月．恰及二年．方为户部郎官．自谓必无事．始为家人话前梦．其夜梦门神土地之属来拜辞．若有金鼓骑从．相送迎者．翌日．在部中欲饭．觉头昏不清．急归．不及治药而卒．
<strong>阴司判官</strong>
绍兴二十三年七月．湖州教授赵失其名夜梦人投刺来谒．曰莫仔．既入坐．起而言曰．仔．城南人．适闻天符下．除教授为阴司判官．仔副之．方有联事之幸．不敢不修谒．赵大骇．扣其何人．答曰．仔郡之富民也．行第七十一．尝以入粟得助教．赵觉而恶之．明日诣学．具以所见语诸生．诸生言果有此人．名族排行皆不妄．然已堕鬼籍二年矣．赵意色怆然．退即感疾．不药而死．
<strong>沈押录</strong>
绍兴二十七年冬．湖州长兴县沈押录．因公事追赴郡狱．系两月．乃得释．时已逼冬至．沈晚出门．欲通夕步归．虽天气昏暝．不暇止．行四十余里．夜过半．逢一民居．驻立户外．须臾女童开门．问何人．告之故．女曰．村落近多盗．缓急或生事．不若入门内宿．沈亦念不可前进．乃从之．女又曰．娘子今夜独宿后房．君试入．当有好事．沈不答．又言之．沈曰．恰打官方了来．那敢作此罪过．女曰．无妨也．强邀至数四．沈求汤洗足．女童即入．以大盆盛汤付沈．沈洗足已．取腰间小书刀削爪．刀才出鞘．宅与人及盆皆不见．身正坐一冢上．急舍去．乃免．
<strong>马述尹</strong>
马述尹．年十八．随父肃夫．调官京师．抱疾而终．有姊嫁常州税官秉义郎李枢．母留姊家．不知子之亡．李氏婢忽如狂．作男子声曰．我即马述尹也．某月某日以疾死．今几月矣．欲一见吾母与大姊．故附舟来．欲丐佛果．以助超生．母与姊始闻之悲骇．扣之而信．遂许其请．婢乃不言．即召太平寺僧诵经．具馔写疏以荐．明日．婢复语云．荷吾母与姊姊如此．但某僧看经至某处止．某僧至某处止．功德不圆．为可惜尔．其母未深信．试呼僧责之．皆惭谢而退．亟更诵焉．
<strong>马先觉</strong>
马肃夫次子先觉．尝与其友游神祠．见壁间所绘执乐妓女．中姝丽者心悦之．戏指曰．得此人为室家．素愿足矣．是夕妇人见于梦寐．耽溺既久．视以为常．始犹畏人知．秘不敢言．后亦无复忌惮．每切切然私语于室中．外人或入遇之．则曰．家人在此．盖荒惑之甚．不悟其为非也．父母以为忧．百方禳治．弗少衰．竟至不起．
<strong>雷火烁金</strong>
姑苏人徐简叔之祖．居乡里日．震雷发于房宇间．烟火蔽塞．移时始散．栋柱破裂．龙迹存焉．其后启木鐀．欲取白金器皿．乃类多穿蚀．皆成珠颗．流散于下．鐀之扃鐍元不动．而内自融液．盖神龙之火．尤工于败金石也．
<strong>大渎尤生</strong>
长洲人尤二十三者．富民也．居于大渎村．绍兴三年．感疾死．初无它异．既而邻邑昆山之东．农家牛生白犊．胁下黑毛成七字．曰尤廿三曾作牢子．盖尤始贫时．曾为县狱吏．有隐恶云．尤氏子欲赎以二万钱．其家不许．
<strong>蝇虎报</strong>
秉义郎李枢妻之乳媪．好以消夜图为博戏．每于彩绘时．多捕蝇虎取血．和笔涂之．盖俗厌胜术．欲使已多胜也．习以为常．后老疾将终．语人曰．无数蝇虎儿咬杀我．为我捕去．而旁人略无所见．知其不永．久之乃死．此卷皆王日严所传．日严多得于其弟者．
