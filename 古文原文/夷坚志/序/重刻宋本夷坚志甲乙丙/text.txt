夷坚志甲至癸二百卷．支甲至支癸一百卷．三甲至三癸一百卷．四甲四乙各十卷．总四百二十卷．见陈振孙书录解题．明以后流传甚罕．胡应麟博极群书．祗据王景文夷坚别志序．知其义例而已．四库所收支甲至支戊五十卷．民间颇不易得．所通行者．有明仿宋刊分类夷坚志五十卷．盖宋人摘录之本．坊刻二十卷本．虽从原书摘出．又出分类本下．是不但全书不存．即正集二百卷．若存若亡者．亦数百年．阮文达得宋刻甲至丁八十卷．影写进呈．阮氏得之吾郡严久能．后归吴门黄荛圃．荛圃归于汪阆原．阆原归于胡心耘．余从胡氏得之．中有玉兰堂印．衡山文氏旧藏也．列子曰．大禹行而见之．伯益知而名之．夷坚闻而志之．夷坚之名．盖取诸此．自来志怪之书．莫古于山海经．按之理势．率多荒唐．沿其流者．王嘉之拾遗．干宝之搜神．敬叔之异苑．徐铉之稽神．成式之杂俎．最行于时．然多者不过数百事．少者或仅十余事．未有卷帙浩汗．如此书之多者也．虽其所载．颇与传记相似．饰说剽窃．借为谈助．支甲序已自言之．至于文思隽永．层出不穷．实非后人所及．自甲志至四甲凡三十一序．各出新意．不相复重．赵与时宾退录．节录其文．推挹甚至．信乎文人之能事．小说之渊海也．琴希洪君．搜刻先世遗书．不遗余力闻余得是书．寓书怂恿梓行．因付手民．以塞洪君之意云．光绪五年岁在屠维单阏阳月．归安陆心源撰．
