夷坚志乃番阳洪公迈之所编也．公广览博闻．好奇尚异．游宦四方．采摭众事．集成此编．分甲乙丙丁四志．每志有二十卷．每卷十一二事．或十三四事．譬诸小道．亦有可观．载考其序．乃知此志镂板不一．有蜀本．有婺本．有闽本．而古杭亦有本．公随所寓锓梓．今蜀浙之板不存．独幸闽板犹存于建学．然点检诸卷．遗缺甚多．本路张府判绍先提调学事．勉予访寻旧本补之．奈闽板久缺．诚难再得其全．幸友人周宏翁于文房中尚存此书．是乃洪公所刊于古杭之本也．然其本虽分甲乙至壬癸为十志．似与今本闽本详略不同．而所载之事．亦大同小异．愚固摭浙本之所有．以补闽本之所无．兹遇廉使相公陈先生居济分司来此．益加勉励．遂即命工镂板四十有三．始完其编．庶不失洪公编葺之初意．由是夷坚志之传于天下后世．可为全书矣．
掾古杭一斋沈天佑序
