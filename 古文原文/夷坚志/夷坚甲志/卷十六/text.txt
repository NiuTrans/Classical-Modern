<strong>卫达可再生</strong>
卫仲达、字达可．秀州华亭人．为官职时．因病入冥府．俟命庭下．四人坐其上．西向少年者呼曰．与它检一检．三人难之．少年曰．若不检如何行遣．三人曰．渠已是合还．何必检．恐出手不得尔．少年意不可．回呼朱衣吏谕意．吏捧牙盘而上．中置红黑牌二．红者金书善字．黑者白书恶字．少年指黄牌．吏持以去．少焉数人捧簿书盈庭．一秤横前．两首皆有柈．吏举簿置东柈．柈重压至地．地为动摇．卫立不能安．三人皆失色．曰、向固云不可检．今果尔奈何．少年亦惨沮有悔意．须臾曰．更与检善看．吏又持红牌去．忽西北隅微明如落照状．一朱衣道士．捧玉盘出．四人皆起立．道士至．居中而坐．望玉盘中文书仅如筯大．吏持下置西柈．柈亦压地．而东柈高举向空．大风欻起．卷其纸蔽天．如乌鸢乱飞．无一存者．四人起相贺．命席延卫坐．卫拱手曰．仲达年未四十．平生不敢为过恶．何有簿书充塞如此．少年曰．心善者恶轻．心恶者恶重．举念不正．此即书之．何必真犯．然已灰灭无余矣．卫谢曰．是则然矣．敢问善状何事也．少年曰．朝廷兴一工修三山石桥．君曾上书谏．此乃奏也．卫曰．虽曾上疏．朝廷不从．何益于事．曰、事之在君尽矣．君言得用．岂只活数万人命．君当位极人臣．奈恶簿颇多．犹不失八坐．勉之．遂遣人导归．卫后至吏部尚书．徐专说闻之于卫仲子臧．
<strong>郁老侵地</strong>
镇江金坛县吴干村．张郁二家邻居．后为火焚．皆散而之它．所存惟空址焉．同邑汤氏子．病热疾死．至有司云．当复生．令出门．需送者．至门外．见市廛邸列．与人世不异．遂坐茶肆．时郁氏之老．死已十余年矣．相见如平生．喜曰．数日闻公当来．故候于此．今知得还．将奉托以事．吾家故宅．颇忆之乎．曰、然．郁曰．生时与张氏比邻．吾屋柱址．已尽吾境．而檐溜所滴者．张地也．吾阴利其处．巧讼于官而夺之．凡侵地三尺许．张翁死．诉于地下．吾既伏前愆．约使宅人反之．然二居皆已煨烬．张既转徙．吾儿又流落建昌．为南丰符氏婿．幽明路殊．此意无从可达．公幸哀我．烦一介谕吾儿．使亟以归张氏．作券焚之．吾得此则事释．复受生矣．汤许之．少焉送者到．即告别．既苏．呼张氏子语之故．答曰．昔日实争之．今已徙居．无用也．汤以郁所嘱．不忍负讫．遣报其子．取券授张．而书其副焚之．它日梦来致谢．汤乃致远长子．
<strong>车四道人</strong>
蔡元长初登第．为钱塘尉．巡捕至汤村．薄晚休舍．有道人状貌甚伟．求见．蔡平日喜接方士．亟延与语．饮之酒而去．明日宿它所．复见之．又明日泊近村．道人复至．饮酒尽数斗．恳曰．夜不能归．愿托宿可乎．蔡始犹不可．其请至再．不得已许之．且同榻．命蔡居外．已处其内．戒曰．中夜有相寻觅者．告勿言．蔡意其奸盗亡命．将有捕者．身为尉．顾匿之不便也．然无可奈何．展转至三更．目不交睫．闻舍外人声．俄顷渐众．遂排户入．曰、车四元在此．何由可耐．欲就床擒之．或曰．恐并损床外人．帝必怒．吾属且获罪．蔡大恐．起坐呼从吏．无一应者．道人安寝自如．撼之不动．外人云．又被渠亸了六十年．可怪可怪．咨嗟良久．闻室内如揭竹纸数万番之声．鸡鸣乃寂．呼从者始应．问所见皆不知．道人矍然兴．谢曰．某乃车四也．赖公脱此大厄．又可活一甲子．已度世第三次矣．自此无所患．公当贵穷人爵．吾是以得免．如其不然．与公皆死矣．念无以为报．吾有药能化纸为铁．铁为铜．铜为银．银又为金．公欲之乎．蔡拒不受．强语干汞之术．曰．它日有急．当用之．天且明别去．后不复见．蔡唯以其说传中子翛．蔡死．翛家窜广西．赖是以济．蔡之客陈丙．尝为象郡守云然．
<strong>女子穿溺珠</strong>
湖州人王概．绍兴十六年八月．赴邵武建宁丞．宿信州玉山驿．便溺已．且就寝．见美女在旁．探手虎子中．拾碧粒如珠者三四颗．串以红缕．挂颈上．概惊问汝何人．已不见．自是每溺．其旁辄地裂．女子盛服出．或器内．或溷厕．必得珠乃没．概日以困悴．医巫束手莫能疗．几二年久．女所穿累累．绕颈至腹数十匝．其后珠益减．至才一二颗．而色渐白．女惨容谢曰．得君之赐厚．吾事济矣．但恨伤君之生．无以报．当亦徐图之．再拜而去．概是夕不复溺．翌日大汗而卒．三事亦徐搏说．
<strong>李知命</strong>
李知命．建昌人．绍兴二十四年八月．宿豫章村落．就枕未睡．月色皎然．见窗外人往来．少焉回首与窗对．如一男子缁巾汗衫而立．恍忽间已入室．李疑其盗也．熟伺所为．俄至前．绕床而行．床之东北皆距壁．而其人行通无所碍．方和鬼也．如是十余匝．径揭帐执李项．李有胆力．举手承之．复以左手来．又与相拒．欲大叫．而喉中介介如咽．良久方能呼．两仆同应曰、喏．李曰．常夕叫汝．数声不一应．今何谨如此．既不寐．胡不早觉我．皆曰．见一男子至主公之前．相撑拄甚力．欲起则足不可动．欲叱则气不得出．适闻主公之声．男子始去．某等方得能言耳．
<strong>光州墓怪</strong>
光州士人孔元举．居城外数里间．每入城．辄经乱葬垅．常日诣州学．晨往暮归．必过之．一夕归差晚．日犹衔山．闻有人高诵维叶萋萋黄鸟于飞之句．至于再三．审其声当所行道上．少顷差近．则闻声在墓间．回首视之．一物如蹲鸱．毛毵毵覆体．赤目猪喙．瞠视孔生．厉声曰．维叶萋萋．孔大骇．亟步归．即病．旬日死．
<strong>碧澜堂</strong>
南康建昌县民家．事紫姑神甚灵．每告以先事之利．或云下江茶贵可贩．或云某处乏米．可载以往．必如其言．获厚利．一日书来曰．来日贵客至．宜善待之．其家夙戒子弟奴仆数辈候门．尽日无来者．将阖门．而一丐者至．即延以入．为具沐浴更衣．丐者虽喜过望．而惧其家或事神杀己．恳请曰．虽乞丐至贱．亦惜微命．幸贷其死．主人告以昨日之故．丐者曰．若然．幸复致祷．将得自询之．始焚香而神至．书九字于纸上曰．吁．君忘碧澜堂之事乎．丐者观之则闷绝．久之方苏．泣而言少年时本富家子．与一倡有终身之约．惮父母不容．遂挟以窜．已而窘穷日甚．又虑事败．因至吴兴．游碧澜堂．乘醉推倡入水．遂亡命行丐．今公家所致．盖其冤也．言已复泣．其家赠以数百金遣去．自是不复事神云．三事李绍祖说．
<strong>戴氏宅</strong>
常州无锡戴氏．富家也．十三郎者．於邑中营大第．备极精巧．至铸铁为范．度椽其中．稍不合必易之．又曳往来．无少留碍则止．岁余将落成．梦士人东向坐堂上．顾戴曰．吾李谟秀才也．既寤．绝恶之．又数年．邑子李谟登科．戴嫁之以女．戴且死．嘱其二子曰．汝曹素不立．必不能善守遗绪．此屋当货于汝手．与其归他人．不若归李郎也．后如父言．以宅予李氏．建炎绍兴间乱．盗数取道．邑屋多经焚毁．唯李宅岿然独存．至今居之．谟、字茂嘉．尝帅浙西．官至中大夫直宝文阁．外舅说．
<strong>二兔索命</strong>
予妇叔张宗正．家方城之麦陂．性好弋猎．其父祖茔侧．长林巨麓．禽兽成聚．日与其徒从事．罘网弥山．号曰漫天网．一网所获．亡虑数百计．不暇拾取．唯恶少年数辈．驰逐其上．压死之．各分挈以去．虽风雪不止也．遭乱度江．绍兴九年．随兄侍郎居无锡．亦时时弹射自娱．尝于明阳观旁得一兔甚小．耳有缺．如攫伤痕．未几感疾如狂．自取猎具焚弃．筑道室独处．忽见二兔作人言．其一曰．我为兔三百年矣．往在张氏东坟．张氏坟在方城者曰西坟．惟其父别葬曰东坟．为尔所杀．其一曰．我百八十岁矣．隐于明阳观侧．与樵人俱出入．尝为鹰所搦．力窜得脱．伤吾耳焉．凡鹰犬罔罟．吾悉能避．不虞君之用弩矢也．今当以命见偿．张逊辞求解．旁人悉闻之．病数月小愈．然猒猒如痴人．后十年乃死．
<strong>蒲大韶墨</strong>
阆中人蒲大韶．得墨法于山谷．所制精甚．东南士大夫喜用之．尝有中贵人持以进御．上方留意翰墨．视题字曰锦屏蒲舜美．问何人．中贵人答曰．蜀墨工蒲大韶之字也．即掷于地．曰．一墨工而敢妄作名字．可罪也．遂不复用．其薄命如此．自是印识只言姓名云．大韶死．子知微传其法．与同郡史威皆著名．夔帅韩球．令造数千斤．愆期不能就．遣人逮之．舟覆江中．二工皆死．今所售者．皆其役所作．窃大韶名以自贵云．杜起莘说．
<strong>升平坊官舍</strong>
洪州升平坊．一官舍多怪．绍兴二十一年．空无人居．有鬻冠珥者．过后门．二妇人呼之入．遍阅所货物．买二冠．先偿半直．令自大门取余金．鬻者信之．至前候伺．守舍老兵扣其故．具以告．兵曰．此空室耳．安得有所谓妇人者．率与俱入．堂宇凝尘如积．二冠高挂壁间．始悟为鬼．出视所偿钱．亦无有矣．又一年．予族弟爟为江西漕属居之．其侄城．夜被酒如厕．见桃树下人白发鬅鬙．身甚大．箕踞而坐．城方醉不问．及从厕还．尚如故．渐近渐小．仅高数寸．叱之乃灭．爟说．
<strong>晏氏媪</strong>
晏元献家老乳媪燕氏．在晏氏数十年．一家颇加礼．既死．犹以时节祭之．尝见梦曰．冥间甚乐．但衰老须人挟持．苦乏使耳．其家为画二妇人焚之．复梦曰．赐我多矣．奈软弱不中用何．其家感异．嘱匠者厚以纸为骨．且绘二美婢．它日来谢曰．新婢绝可人意．今不寂寞矣．明年寒食．家人上冢归．复梦曰．向所得婢．今又舍我去．曰、何得尔．曰、初不欲言．以少年淫荡．皆为燕三诱去．家人曰、燕三、人也．安得取媪侍女曰．亦已来矣．曰、然则当为办之．不难也．明日相语皆大笑．燕三者．媪侄也．素不检．自媪死．不复闻其在亡．遣询之．果已死．遂复画二老者与之．又来致谢．盖前后五梦．而得二老婢云．
<strong>郑畯妻</strong>
郑畯、字敏叔．福州人．宝文阁待制闳中之子也．先娶王氏．生一女泰娘．王氏且死．执夫手．嘱之曰．切勿再娶．善为我视泰娘．既卒．郑买妾以居．久之．京师有滕氏女．将适人．郑闻其美．乃背约纳币．一日将趋朝．尚未起．见王氏入其室．自取兀子坐床畔．以手挂帐．拊郑与语死生契阔．且问再娶之故．郑曰、家事付一妾．殊不理．不免为是．王曰．既已成约．吾复何言．若能抚养泰娘．如我在时．亦何害．吾不复措意矣．又语过去它事甚悉．忽曰．盛宠已来呼君．当上马矣．遂去．郑急问之曰．何时当再会．曰、更十年于江上舟中相见．郑明日与其弟语．悲叹不乐．然卒婚滕氏．建炎初．自提举湖南茶盐罢官．买巨杉数千枚．如维扬．时方营行在官府．木价踊贵．获息十倍．未几．金虏犯扬州．人多窜徙．郑以钱为累．恋恋不肯去．乃谋买舟泛江而下．而江中舟如织．不得前．又闻寇已至．急复入城．买金百余两．才出门．胡骑已在后．郑乘马驰去．一骑自后射之．郑回顾曰．我郑提举也．不可害我．骑知其官人．追及之．投以刀即坠马．骑取金而返．郑创甚．困卧草间．仆走视之．已不可救．两日死．郑无子．去王氏所言正十年．二事尚定国说．
<strong>化成寺</strong>
沈持要．为江州彭泽丞．绍兴二十四年六月．被檄往临江．过湖口县六十里．宿于化成寺．已就客馆．至夜访主僧．僧留止丈室别榻．方谈客馆之怪．曰、旧有旅榇在房中．去年一客投宿．望棺中有光．颇骇起坐．凝思谛观．觉光中如人动作状．愈恐．所居邻佛殿．客度且急．则当开门．径趋殿上．方启帐伸首次．棺中之鬼．亦揭棺伸首．客下一足．鬼亦下一足．客复收足．鬼亦然．如是数四．客惶骇．知不可留．急走出．鬼起逐之．客入殿环走．且大呼乞救．群僧共赴之．未至．客气乏仆地．几为所及．鬼忽与殿柱相值．有声铿然．遂寂无所闻．僧至．扶客起．就视其物．则枯骨纵横．碎于地矣．它日死者之家来．疑寺中人发其柩．讼于官．数月乃得解．
<strong>吴公路</strong>
吴逵、字公路．建州人．政和间．自太学谒归．过钱塘．梦吏卒迎入大府．金章贵人在焉．揖吴坐上坐．吴辞曰、逵布衣也．今遽尔．恐涉冒仕之嫌．必不敢．贵人舍去．吴踞床正面．吏抱案牍盈几上．以手摘读．吴意郡县间胥吏．乘已初视事．以此困我．未有以决．望廷下已驱数囚．皆美男子妇人荷械立．大抵所按尽奸事也．吴大书曰．检法呈．别一吏捧巨册至．视其词云．奸人妻者．以绝嗣报．奸人室女者．以子孙淫泆报．吴判曰．准法．吏相顾骇伏其敏．曰、事毕矣．遂寤．吴还京师．为同舍金彦行安节言之．金侍郎说．
