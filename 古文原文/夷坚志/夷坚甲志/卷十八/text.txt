<strong>杨靖偿冤</strong>
临安人杨靖者．始以衙校部花石至京师．得事童贯．积官武功大夫．为州都监．将满秩．造螺钿火鐀三合．穷极精巧．买土人陈六舟．令其子十一郎赍入京．以一供禁中．一献老蔡．一与贯．以营再任．子但以一进御．而货其二于相国寺．得钱数百千．为游冶费．愆期不归．靖望之久．乃解官北上．遇诸宿泗间．子畏父责己．乃曰、所献物皆为陈六所卖．儿几不得免．靖信之．至京、呼陈六诘问．陈答语不逊．靖杖之．方三下．陈呼万岁得释．还至舟．谓其妻曰．杨大夫不能训厥子．翻以其言罪我．我不能堪．遂赴汴水死．靖得州钤辖以归．都转运使王复领应奉局．辟靖兼干官．常留使院中．时宣和七年也．是岁四月某日．靖在签厅．有纲舩挽卒醉相殴．破鼻出血．突入漕台．纷纷间．靖矍然如有所睹．急趋入屏后．遂仆地．舁归家．即卧病．语言无绪．不食．时临平镇有僧．能以秽迹法治鬼．与靖善．遣招之．至则见鬼曰．我梢工陈六也．顷年以非罪为杨大夫所杀．赴愬于东岳．岳帝命自持牒追逮．经年不得近．复还白．帝怒．立遣再来．云杨靖不至．汝无庸归．今又岁余矣．公门多神明．久见壅遏．前日数人被血入．土地辈皆惊避．乘间而进．乃得至此．僧谕之曰．汝他生与是人有冤．今世故杀汝．汝又复取偿．翻覆无穷．何时可已．吾令杨氏饭万僧．营大水陆斋荐谢汝．汝舍之何如．鬼拜而对曰．畴昔之来．苟闻和尚此语．欣然去矣．今已贻怒主者．惧□反命．则冥冥之中．长无脱期．非得杨公不可也．僧无策可出．视靖项下有锁．曰．事已尔．姑为启钥．使之饱食．且理家事可乎．许诺．前拔锁．靖即起如平常．然与僧才异处．则复昏困．数日死．富阳人吴兴举．旧为吾家仆．亲见靖病及其死云．
<strong>杨公全梦父</strong>
杨公全朴．资州人．其父以政和癸巳卒．未葬．明年春．梦父归家．公全问何年当得贡．曰．有冥司主簿．正掌文籍．乃吾故旧．尝取簿阅之．汝三舍中无名．至科举始可了耳．又云．汝知朝廷已行五礼否．对曰．不知．又杂询家事甚悉．语毕．其去如飞．是年八月．始颁五礼新仪．士人父母未葬者．不许入学．公全悟父言．是冬襄事．至丁酉岁升贡．谓梦不验．既而无所成．宣和辛丑．罢舍法．复行科举．乃以甲辰登科．
<strong>赤土洞</strong>
资州城外三十里赤土培之侧有洞穴．相传深不可测．普州人梁子英．煮荣州盐井．数经从洞口．尝率同辈数人．具三日糗粮．持桦炬入焉．始入路绝暗．皆狐粪．蝙蝠纵横．过百余步．地净如扫．石上钟乳下垂．如珠缨状．度半日许．闻水碓声出于上．盖嘉陵江也．惧而亟出．终不能穷其源云．
<strong>席帽覆首</strong>
王龙光、字天宠．资州人．入京赴上舍试．过剑州梓潼县七曲山．谒英显武烈王庙．俗呼为张相公庙梦一人持榜．正面无姓名．纸背乃有之．又有持席帽蒙其首者．觉而喜．谓士人登第则戴席帽．是岁免省不逮．但补升内舍．次举当政和八年方登科．已悟纸背之说．时方禁以龙天君玉王主等为名字．唱第之日．面赐名宠光．头上加帽．盖谓是云．
<strong>林孝雍梦</strong>
林孝雍、字天和．明州人．政和七年．贡入辟廱学．将试上舍．林少时尝预荐书．应免解．或劝其先以免举试．如不利．则留今贡．以待来年．林不听．同舍生杨公全．扣其故．林曰．吾年甫二十．蒙乡举．梦对策大廷．坐于西南隅．将出．有小黄门从吾求砚．心颇自负．以为必擢第．讯诸筮人．筮人曰．君年四十八乃得官．今未也．吾意殊不平．讫黜于春官．自是连蹇几三十年．今春秋四十七矣．当可觊幸．不为再战地也．是岁果中选．廷试出．又告公全曰．试日正坐西南隅．小黄门乞砚．皆如梦中所睹．三十年前梦．与卜者所言．无毫厘差．
<strong>宋应辰</strong>
宣和六年．诸道进士赴省试者几万人．以六侍从典贡举．其下参详点检官．又六十员．有旨令过试院外户．则亲书姓名．以防伪入者．既合籍．凡六十一人．主司疑之．悉招考官会坐．一一数之．又审于监门曰．每一人至．必下马自书．何容有两名理．及取历阅视．果多其一．曰宋应辰．验诸铨曹云．中外无有此姓名．始知神物所为．于是主司遍论群公曰．宋者国号．而名为应辰．必造化之中主张是者．考校之际．不可不谨也．是岁登第者八百五人．为一代最盛之举．杨公全居前列．闻之于知举官王唐翁绹云．
<strong>资州鹤</strong>
资中衙校何氏．有弟好弋射．曰持弩挟弹往山中．目之所见．无得免者．尝荫大木下．望其颠．红鹤巢甚大．数雏啾啾然．已而其母归．方憩枝上．衔食向巢立．何生彍弩射之．中其腹．势且坠．犹忍死引颈．吐哺饲其子．乃坠地．何虽无赖．亦为之恻然．即折弃弓矢．不复射．六事皆杨公全说．
<strong>乘氏疑狱</strong>
兴仁府乘氏县豪家傅氏子．岁贩罗绮于棣州．因与一倡狎．累年矣．妪独不乐．禁止之．倡忿怨自绞死．傅子不知也．一旦遇之于乘氏．曰．我为养母所虐．不可活．讼于官．得为良人．脱身来相就．君能纳我乎．傅子喜．虑妻妒不容．为筑室于外．明年复往棣州．询旧游息耗．闻其死甚骇．然牵于爱．溺于色．迷不省．口语籍籍．妻始得知之．惧其夫以鬼死也．傅有弟颇壮勇．与嫂谋．刻日欲杀之．先具酒肴使夜饮．而伺于外．傅坐室中东偏．妇人居西．坐已定．弟挟刃径趋西边．且至．手误触灯灭．暗中剚刃而出．暨烛至．则傅子流血洞腋死矣．妇人无所见．县捕两人下狱．劾以杀夫及兄．且鞫奸状．期年不得情．任信孺古与诸傅往来．亲见其事．府以为疑狱．上诸朝．时宣和七年矣．会京师多故．不暇报．竟不知为如何也．任信孺说．
<strong>邵昱水厄</strong>
邵昱．徐州沛人．从其妇翁任信孺．居衢州．绍兴丁卯．张巨山舍人嵲为郡．端午日竞渡．舟舫甚盛．郡人争往浮石寺前浮桥上观．昱先与数友入寺．既而独还．行至桥半道．铁缆中断．舩皆漂流．桥板片片分拆．在前者数百人尽溺．昱已坠水．觉有物承其足．故项以上不沉．眼界恍惚见同溺人乍出乍没．其形已变．或蟹首人身．或人首鱼身．或如江豚龟鳖状．桥柱下数大神．皆长可三丈．执钺立．又两大神从云端下．其一亦蟹首．一如鬼神．空中语曰．三百人逐一点过．顾昱曰．汝是姓邵人．不合死．掖而掷之破舩上．仅得达岸．既归．不敢语人．明年．同任公如明州．过余姚之象亭．待潮乃东．登亭上观题壁．有从后呼者曰．君不易过得去年水厄．非素积阴德．何以致此．昱回顾．乃一道人．甚颀伟．著白苎衫．色漆黑．昱曰．先生岂非同脱此厄乎．何以知我．其人不答．乃曰．岁在癸酉．君当有重灾．宜百事谨畏．或再相见．可免也．昱识其异人．即下拜．才起．道人已在平地．其行如飞．长髯缥缥．下拂腰股间．遂不见．昱常惧不得免．兢兢自持．至癸酉岁．梦数卒荷轿至．邀入府．如张巨山平生时．行约十数里．天气阴阴如欲雪．至一大城．有市井．遂舁之入．昱觉非衢州．又忆巨山已谢世．自意其死．甚惨沮．行至廷下．殿上垂帘．闻二人相对语．追者与俱至廊下．一吏持簿书入白．闻主者责怒曰．何得妄追人．一人曰．韩君已得旨了．吏复下．捧杯水．欲噀昱面．傍人止之．曰．不可如是．将出手不得．吏无计．遂遣追者送昱回．轿行至深岸．前者足跌惊寤．已鸡唱矣．道人不复再见．昱亦无他．后九年．昱以任公守宣州差．捧表贺登极补官．改名侃．予亲扣其详如此．
<strong>李舒长仆</strong>
福州宁德人李舒长、字季长．政和初．偕乡里五人．补试京师．共雇一仆．曰陈四．仆愿而朴．多迟钝不及事．四人者日日诃责．惟李不然．且时与酒钱慰恤之．既至京．四人皆中春选．李独遭黜．及秋始入学．而仆谢去．又二年．李谒告至、保康．门内闻有再呼李十一秘校者．回顾则陈四也．邀李诣食肆．食毕．李亟欲去．陈问故．李曰．比日窘索．谋鬻少物耳．陈遗以银一笏．曰．姑用之．不必外求也．越数日．又遇于马行市中．邀饮于庄楼．告李曰．观郎之分．不应登第．若学道．当有所得．李曰．我不远数千里游学．须得一官．归为父母荣．何谓学道．且汝仆隶也．何从知之．陈曰．自前岁别后．随一道人给薪水．道人携我入崆峒山．授以要法．且使我物色求人．我告以公平生所为．颇有意．今能同一往否．因口授养生旨诀．皆简易径妙．然李卒不肯从．复出银一笏与之．遂去．绝不再睹．李自是亦无意于世．以表兄余承相深恩补官．隐居不仕．尝游县之支提山．谒天冠千佛．行深山中奏溷．无水盥手．方折草捼莎．一人在傍持铜槃盛水以奉之．又执布巾以进．见其手青色．面亦然．不觉顾之笑．青面者亦笑．已而隐不见．盖山灵所为也．
<strong>余待制</strong>
福州余丞相．贵盛时．家藏金多．率以银百铤为一窖．以土坚覆之．砖蒙其上．余公死．其子待制日章．将买田．发其一窖．砖甓甃闭．了无少动．而白金乌有矣．郡有巫、居进酒岭．能通神．往扣焉．巫曰．公银本不失．但以徙土地祠宇．贻神之怒．故藏去耳．若能具牲酒谢过．且设醮作水陆．当可得．然须吾先往讲解之．许施银为香炉．及币帛之属．后三日宜复来询可否也．余氏如期往．巫曰．神许我矣．可归取之．然勿负约也．既归复掘地．则所窖宛然具在．始大叹异．即日赛神如巫言云．李季长目睹．
<strong>天津丐者</strong>
王櫰者．邵武人．赴调京师．过天津桥．遇丐者为人殴击甚苦．王问之．曰．负钱五百久不偿我．王恻然．为以囊中钱代偿而去．他日复至桥上．丐者探怀取一饼饷之．王恶其衣服垢腻．鼻涕垂颐．谢不取．他日又见．拉王访其家．家乃委巷穷阎．败席障门．亦具酒果为礼．王复不食．既得官南还．行汴堤上．大风雨作．跬步不可前．望道间小旗亭．亟下车少驻．主人出迎．审其貌．则向丐者也．相见良悦．酌杯酒以进．王念曩曰秽污．终不肯饮．其人曰．天气苦寒．非酒无以御．公强为我釂此．再三持劝．讫不濡吻．其人殊怏怏．乃包果实数种为赠．曰．姑以是别．王不忍重违．勉受之．上车数步．欲授其仆．觉甚重．启视之．桃李石榴．皆黄金也．方悟为异人．大痛恨．以手捣双目而哭．丐者又至．曰．此自官人无仙骨耳．去此二十年．当再访公．勿恨也．指顾间．酒家与人皆不见．后二十年．以饵丹砂疽发背死．三事皆朱汉章说．王尝为会稽倅．亲以事语朱公．
<strong>赵良臣</strong>
赵良臣者．缙云人．绍兴十五年．与同志肄业于巾子山之僧舍．去城十五里．薄晚还郡中．道间遇妇人．青衣而红裳．哭甚哀．问其故．曰．不容于后母．日夕棰楚不能堪．求死未忍．故哭．赵曰．若是可与我归乎．妇人收泪许诺．即相随至家．谓其妻曰．适过田间见一女．无所归．偶与偕来．吾家正乏使．可以婢妾畜也．妻亦柔顺无妒志．使呼以入．赵氏素贫．室惟一榻．乃三人共寝．明日．复同盘以食．赵妻谓之曰．我夜扪汝体殊冷峭何也．妇人不答．而意象惭恚．舍匕箸径出．赵责妻言之失．起自呼之．妻停食过昼．开户而视．不见其夫矣．乃告邻里．相与求索．三日始得之于门外溪傍．半体在水中．半处沙际已死．同舍生共以其尸归．竟不晓何怪．或以为鱼蛟之精云．朱熙载舜咨说．
<strong>贡院小胥</strong>
绍兴二十四年正月．沈太虚虚中以吏部郎中为省试参详官．丁夜如厕．既还．书吏篝火先行．至直舍．忽惊仆地．灯即灭．沈大恐．疾声叫呼．院中人皆已寝．悉起相视．则守舍小胥．已缢于梁间．足去地五六尺．盖非人力可至．有仪鸾老兵曰．此鬼所为也．幸无遽．取数卓叠起．徐徐解缚．抉其口．以汤灌之．久而能言．曰．郎中读程文．夜过半．某与书吏假寐．有自外入．青巾布袍．如道人状者．语某曰．何为在此．以首□两旁而去．已而此吏从郎中出户．某独坐．其人复来．曰．外间大有好处．无用兀坐也．携手偕行．见门外灯烛晶荧．车马杂沓．与哄市不异．试探首隙中窥之．但觉门渐窄．眼渐暗．遂冥无所知耳．明日．默默如痴．沈遣出．经月始复常．刘共叔亲见．
<strong>东庭道士</strong>
泉州士人陈方石．与知东庭观道士善．陈尝检校村墅．梦至官府．见廷下阅囚诉．有吏大声曰．追到泉州道士某．视之．乃东庭黄冠也．又一吏从旁授以文牍一卷．使读之．陈不晓其语．独闻一事云．某年月日取常住谷若干斛酿酒．顷之读彻．吏问曰．是乎．道士辞服．就取所读文书包裹之．自顶至踵皆遍．推仆地．一再展转．化为大水牛．陈惊寤．遽访道士．正以是夕死．陈字季野．进裔孙也．
<strong>黄氏少子</strong>
黄汝能．徽州黟人．绍兴十七年．为临安北厢官．少子年十七矣．生平不能诗．忽如有物凭依．作诗十数篇．飘飘然有神仙之志．多喜道巫山神女事．汝能群从中．尝有一少年子．亦如是以死．心以为虑．密谕之曰．汝得非于居民家有染著．致妄思若此乎．吾官于斯．苟有一事．则累我矣．子谢曰．无之．它日与父母对食．径往篱畔．引首凝睇．若望焉而未至者．母追之还．坚扣其故．答曰．适有所念耳．无它也．自是神观如痴．日甚一日．汝能欲令其甥挈以还乡．而甥待试成均．未遽去．乃闭之一室．戒数仆昼夜环视之．连夕稍怠．守者微假寐．已失其处．则跪膝于窗下．以衣带自绞死矣．程泰之说．
