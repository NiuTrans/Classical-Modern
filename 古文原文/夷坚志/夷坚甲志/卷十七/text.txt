<strong>土偶胎</strong>
仙井监超觉寺．九子母堂．在山颠．一行者姓黄．主给香火．顾土偶中乳婢．乳垂于外．悦之．每至必摩拊咨惜．一旦．偶人目动．遂起行．携手入屏后狎昵．自是日以为常．累月矣．积以卧病．犹自力登山不已．主僧阴伺之．至半山．即有妇人迎笑．明日尾其后．妇人复至．以拄杖击之．铿然仆地．于碎土中得一儿胎．如数月孕者．令行者取归．暴为屑．和药以食．遂愈．
<strong>永康倡女</strong>
永康军有倡女．谒灵显王庙．见门外马卒．颀然而长．容状伟硕．两股文绣飞动．谛观慕之．眷恋不能去．至暮．家人强挽以归．如有所失．意忽忽不乐．过一夕．有客至求宿．其仪观与所慕丈夫等．倡喜不胜情．自以为得客晚．其人迟明即去．黄昏复来．留连数宿．忽泣曰．我实非人．乃庙中卒也．以尔悦我．故犯禁相就．屡不赴夜直．为主者所纠得罪．明日当杖脊流配．至时过尔家门．幸多买纸钱赠我．倡亦泣许之．如期．此卒荷铁校．血流满体．刺面曰．配某处．二健卒随之．过辞倡家．倡设奠焚钱．哭而送之．他日诣庙．偶人仆地矣．
<strong>人死为牛</strong>
永康军导江县人王某者．以刻核疆鸷处官．绍兴五年．为四川都转运司．干办公事．被檄榷盐于潼川路．躬诣井所．召民强与约．率令倍差认课．当得五千斤者．辄取万斤．来岁所输不满额者．籍其赀．王心知其不能如约．规欲没入之．使官自监煎．既复命．计使以盐额倍增．荐诸宣抚使．得利州路转运判官．未几死．眉州彭山人杨师锡．以合州守待次田间．梦王来谒．公服后穿出牛一尾．方惊怛．侍婢亦魇寤．言见王运使来．衣后有牛尾．相语未了．外报一犊生．遽取火视之．犊仰首泪下．事既著闻．有资中人马某者．亦为都漕司干官．每出郡邑督钱．惟以多为贵．不问额之虚实赢缩．必得为期．且以此自负．蜀人以其虐于刷钱．目曰马刷．或以王君事警之．马曰．正使见世生两尾．亦何必问．已而疽发于背之左．疮稍愈．复发于右．两疽相对．宛如杖疮．其深数寸．隔膜洞见肺腑．臭满一室．同僚往问病．马生但云当以某为戒．某悔无及也．死时与王相距才一年．
<strong>倪辉方技</strong>
成都人倪辉．妙于数术．靖康丁未之春．王室不靖．蜀去朝廷远．音驿断绝．识者以为忧．成都倅虞齐年祺窦审度卞同谒．辉询之曰．国势如此．先生当知之．辉曰．此正古人所谓三月无君之时．历家以闰月为天纵．去年置闰在十一月．北方愈盛．火至此衰歇．京城苟不守．必以是月．使日官有先见之明．移闰在五月．以助火德．犹有可扶之理．今无及矣．然吾以数推之．国家历数．至丙午才余一算．今年五月一日．算当复生．其数无穷．然去今尚两月．未知能及此日否．因请虞窦各布课．虞之占得申酉戌．窦之占得戌酉申．卦成．喜曰、无忧矣．二课初传极艰棘．中传而定．末传极佳．宋祚当从是愈永．然课中赦书神动．不出百日．当有大霈．可验也．二公且喜且惧．既而闻京师果以闰月陷．五月一日．上即位于南京．赦书至成都．与辉筮日相去盖九十五日．绍兴二年冬．虞之子并甫允文过辉．辉曰、与君相见无日矣．明年吾入恶限．名曰父子不相见．欲遣小儿往它郡禳之．顾已无及．吾必死．至立春日果死．
<strong>解三娘</strong>
兴州后军统领赵丰．绍兴二十七年春．以帅檄按兵诸郡．次果州．馆于南充驿．命吏置榻中堂．驿人前白曰．是堂有怪．夜必闻哭声．常时宾客至此．多避不敢就．但舍于厅之西合．丰笑曰．吾岂畏鬼者耶．竟寝堂上．至夜间哭声从外来．若有物直赴寝所．丰曰．汝岂有冤．欲言者乎．言之．吾为汝直．否则亟去．果去．顷之又来．群从者皆闻履声趾趾然．明日以语太守王中孚弗．王以为妄也．是夕赴郡宴夜归．方酒酣未得寐．倚胡床以憩．一女子散发在前立．曰、妾乃解通判女三娘者也．名莲奴．本中原人．遭乱入蜀．失身于秦司茶马季忞户部．家实居此馆．李有女嫁郡守马大夫之子绍京．以妾为媵．不幸以姿貌见私于马君．李氏告其父．杖妾至死．气犹未绝．即命掘大窖．倒下妾尸瘗之．今三十年矣．幸将军哀我．使得受生．丰曰．汝死许久．士大夫日日过此．何不早自直．曰、遗骸思葬．未尝须臾忘．是间有神司守．不许数出．十年前妾夜哭出诉．地神告曰．后有赵将军来此．是汝冤获伸之时．日夜望将军至．故敢以请．丰曰、果如是．吾当念之．女谢去．遣人随视之．至堂．外墙下．没不见．明日．召僧为诵佛书作荐事．遂行．晚至潼川之东关县．止县驿．女子复在前．已束发为高髻．丰曰、吾既为汝作佛事．何为相逐．曰、将军之赐．固已大矣．但白骨尚在堂外墙下．非将军谁为出之．丰曰．吾为客．又已去彼．岂能为汝出力．胡不诉于郡守王郎中．曰、非不知也．戟门有神明．距容辄入．然妾之冤．非王郎中不能理．非将军为地．何以达于王郎中乎．妾骨不出．则妾不得生．使妾骨获出而得生．在将军一言宛转间耳．丰又许之．再具其事走介白王守．王乃访昔时李户部所使从卒．独有谭咏一人在．委咏访其骨．咏率十数兵来墙下发土求之．凡两日．迷不得所在．咏致一巫母问之．巫自称圣婆．口作鬼语．呼咏责曰．汝当时手埋我．岂真忘所在耶．今发土处即是．但尚浅耳．当时倒下我．盖以木床．木今尚在．若得木．骨即随之．顶骨最在下．千万为我必取．我不得顶骨．不可生．咏惊怖伏状．又明日．果得尸．郡为徙葬于高原．时绍京为渠州邻水尉．未几．就调普州推官．见解氏来．说当日事．绍京继踵亦卒．关寿卿耆孙初赴教官．适馆于此．尝为作记．虞并甫为渠州守．绍京正作尉云．
<strong>梦药方</strong>
虞并甫．绍兴二十八年．自渠州守被召至临安．憩北郭外接待院．因道中冒暑得疾．泄痢连月．重九日．梦至一处．类神仙居．一人被服如仙官．延之坐．视壁间有韵语药方一纸．读之数过．其词曰．暑毒在脾．湿气连脚．不泄则痢．不痢则疟．独炼雄黄．烝面和药．甘草作汤．服之安乐．别作治疗．医家大错．梦回尚能记．即录之．盖治暑泄方也．如方服之．遂愈．
<strong>孟蜀宫人</strong>
陈甲、字元父．仙井仁寿人．为成都守李西美璆馆客．舍于治事堂东偏之双竹斋．绍兴二十一年四月．西美浣花回得疾．旬日间甲已寝．闻堂上妇人语笑声．即起映门窥观．有女子十余．皆韶艾好容色．而衣服结束．颇与世俗异．或坐或立．或步庭中．甲犹疑其为帅家人．以主人翁病辄出．但怪其多也．顷之．一人曰．中夜无以为乐．盍赋诗乎．即口占曰．晚雨廉纤梅子黄．晚云卷雨月侵廊．树阴把酒不成饮．识著无情更断肠．一人应声答之曰．旧时衣服尽云霞．不到迎仙不是家．今日楼台浑不识．秪因古木记宣华．余人方缀思．甲味其诗语不类人．方悟为鬼物．忽寂无所见．后以语蜀郡父老．皆云王氏有国时．尝造宣华殿于摩诃池上．名见于五代史．孟氏因之．今郡堂乃其故址．赋诗之鬼．盖宫妾云．西美病遂不起．旧蜀郡日晡不击鼓．击之则闻妇人哭声数十为群者．相传孟氏尝用晡时杀宫人．以鼓声为节．故鬼闻之辄哭．承宣使孙渥．以铃辖摄帅事．为文祭之．命击鼓如仪．哭亦止．后复罢云．甲以绍兴三十年登乙科．
<strong>鱼腹佛头</strong>
资州人何慈妻范氏．事佛甚谨．家尝烹鱼．已刳腹．见脂裹一物极坚韧．剖之乃二佛头也．其家斫木为全体以承之．至今供养．慈以宣和甲辰登科．后为开州守．八事皆虞并甫说．范氏其表姊也．
<strong>徐国华</strong>
建安人徐国华．宣和中入太学．梦登高楼上．楼悬大金钟．有金甲伟人立钟旁．视徐击钟而言曰、二十七甲．再击．云、官不过员外．三击．云、系七科．徐悟而言曰．行必取科甲．官至外郎足矣．因记于牍中．但不能晓七科二十七甲之说．靖康丙午．胡骑攻城．庠序诸生．多病脚气死．徐亦以是疾终．乡人董纵矩．欲葬之东城墓园．而垣中列兆．已无余地．乃与后死者皆瘗于垣外．董以标揭识其处．正居第二十七行之第七穴．归唁其父．因出其手书．则梦中神告．无少差者．宁国人□德升说．
<strong>清辉亭</strong>
广西昭州．最为疠毒之地．而山水颇清婉．郡圃有亭名天绘．建炎中．郡守李丕．以与金国年号同．欲更之．乞名于寓公徐师川．久而未得．有范滋者．为易曰清辉．已揭榜．徐谒李同坐亭上．少焉策杖于四隅．视积壤中有片石．班班如文字然．命取而涤之．乃丘浚所作记．其略云．予择胜得此亭．名曰天绘．取其景物自然也．后某年月日．当有俗子易名清辉者．可为一笑．考范生初命名之日不少差．
<strong>巴蕉精</strong>
兴化人陈忱．崇宁中．以上书得罪．送德安府学自讼斋．与郡士刘李二生同榻．李在内．陈居中．刘最处外．一夕刘觉．体畔甚热．见一物．如茜被包裹卧其旁．大惧．明夜先二人未寝．径趋床内．与李易位．李所睹亦然．皆不敢言．至夜争据便处．陈曰．岂有所畏邪．我请尝之．既寝．闻户外叹息声．若欲入而不敢者．他夕陈先就枕．刘奏厕方来．不得已复居外．见如前时．始以实告陈．陈奋然以身当之．复闻有声．即大呼而出．其物踉蹡越窗外．至巴蕉丛而灭．明日尽伐去蕉．又穿地丈余．无所得．自是怪遂绝．咸疑为巴蕉精云．黄子亨彦质说．黄德安人也．
<strong>姚仲四鬼</strong>
姚仲．始为吴玠军大将．尝与敌人战小衂．吴欲诛之．仲曰．以裨将四人引军先退．故败．吴召四将斩之而释仲．后数岁．仲领兵宿山驿．见四无首人．皆长二尺许．揖于庭．曰、我辈败事当死．然公不言则可全．今皆死．故来索命．仲曰．向者奔北．我自应以军法行诛．既屈意相贷．而少师见责．我若不自明．则代汝曹死矣．四人曰．当时之退．但择一人先遁者．足以塞责．何至是．仲无以对．四鬼渐喧勃欲上．忽有白须老人出于地．亦长二尺余．诘之曰．汝等败军伏法．乃其分．安得复诉．叱去之．应声而没．老人亦不见．人以是知仲之必贵．又十年．以节度使都统兴元军．路彬质夫说．
<strong>陈茂林梦</strong>
福州长乐士人陈茂林．梦至大殿下．与数十人班谒．笏记云．官职初临．朝仪未熟．既寤．谓必登第为龙首．谒至尊也．遂更名梦兆．绍兴十七年．为解头．赴鹿鸣燕．与同荐送者谒大成殿．旧例以年齿最高者为首．陈不可．曰、吾为举首．应率先多士．众莫与之争．既焚香．当再拜礼毕．陈误下三拜．有闻其梦者．笑曰、此所谓官职初临朝仪未熟也．陈亦惘然．疑为已应梦果不第．林之奇少颖说．
<strong>张德昭</strong>
建阳人张德昭．老于进士．以特恩补官．得伤寒疾．为黄衣人持符逮去．至幽府．抗声廷下曰．追到建州张德昭．王者怒曰．命尔追某州孔昭德．今误何也．付吏治其罪．命张还．张恳曰．业儒白首矣．仅得一官．今日获至此．欲一知寿禄几何．幸哀许之．主者曰．天机理不容泄．寿数难言也．又拜乞官禄所至．则沉思移时．如阅籍者．曰、位至作邑．张遂出．逢一婢于途．问所以来．曰、到此已数日．家中并无恙．乃前行．抵深谷边．足跌而寤．问其家．始知此婢相继死．才一日耳．张益愈．访刘彦冲子翚于崇安山中．以事告．曰、老矣．讵复荣望．今下摄承簿尉．果若所言．得宰一邑．犹须十年间．□自喜也．是岁调补汀之清流尉．至官逾岁．会县令罢去．暂摄其治．遂亡．距入冥时仅三年．刘口甫说．
<strong>峡山松</strong>
广州清远县之东峡山寺．山川盘纡．林木茂盛．有古飞来殿．殿西南十步许．大松傍崖而生．婆娑偃盖．大观元年十月．南昌人皇城使钱师愈．罢广府兵官北还．檥舟寺下．从者斧松根．取脂照夜．明年．殿直钱吉老．自广如连州．过寺．梦一叟鬓须皤然．面有愁色．曰、吾居此三百年．不幸值公之宗人．不能戢从者．至斧吾膝以代烛．使我至今血流．公能为白方丈老师．出毫发力补治．庶几盲风发作．无动摇之患．得终天年．为赐大矣．吉老问其姓氏及所居．曰、吾非圆首方足．乃植物中含灵性者．飞来之西南．即所处也．幸无忘．吉老觉．疑其松也．以神异彰灼．须寺启关．将入告．时晓钟未鸣．复甘寝．至明．则舟人解繂已数里．怅然不能忘．过浛光．以语令建安彭銶．政和二年．銶解官如广府．过寺即以吉老言访之．果见巨松去根盈尺．皮肤伤剥．膏液流注不止．盖七年矣．乃白主僧和土以补之．围大竹护其外．曲江人胡愈作松梦记述其事．予尝往来是寺．松至今犹存．
