<strong>开源宫主</strong>
刘允、字厚中．潮州海阳人．登绍兴四年进士第．宣和甲辰、除知循州．命下遽乞致仕．会朝廷以复燕云肆赦．虽已告老．并许复从宦．刘独不起．而出入闾里．饮食起居．了无衰相．亲旧交口劝勉．确然不回．明年春、丁母忧．感疾．正昼忽起．呼其子昉曰、有诏授我奎文殿学士．昉听未审．复质之．刘挽其手．书奎文二字．曰、须为作札子辞．不获命．则具谢表．又数日．复言天官已除他人．吾免矣．家人喜相贺．遂浸安．然绝不茹荤．至四月一日．又曰、吾比得开源宫主．盖仙官之最清要者．吾甚乐之．家人曰、岂其梦邪．曰、非也．适有人报甚明．非久去矣．即索纸笔疏数事．大抵以丧葬过度为戒．又三日、整衣起坐．呼二子昉、景．告以从治命．中夜而卒．前数夕．乡人李正甫、梦谒刘．见吏卒盈门．云来迎新君．其邻许氏妇、亦梦所居巷陌间．幡幢宝盖．飞扬杂沓．顷之、刘冉冉从导者而去．既卒数日．肌体柔滑如生．四支皆可伸屈．时方烝暑．而色不少变．刘少时．当元祐丙寅中秋之夕．梦游一洞府．见塑像道装．青娥在旁指曰、此公前身也．既寤作八诗以纪之．至是颇应云．其诗曰、银筑层台玉砌成．五云深映百花明．兽环响彻重门启．无限青娥喜笑迎．一青鬟前引度回廓．帘卷云间旧院堂．松桂满庭龟鹤在．俨然丰观道家装．二徐入东堂百步余．虚堂犹记旧来居．牕纱掩映琼签轴．尽是当时读遍书．三曈昽瑞日照觚棱．溶曳祥烟远栋甍．松桧雅知人趣尚．风来偏作步虚声．四侧金坛畔虬松老．甃玉池边绶鹝长．吟折紫芝香满手．数声鸣凤在修篁．五兽炉烟和百花香．玉叶琼枝倚两旁．一曲云和鸾鹤舞．劝人争捧九霞觞．六云母屏间看旧题．醉吟阿母碧桃枝．群仙指点未题处．更乞凌虚白鹤词．七步出朱宫日渐移．青鬟罗拜问归期．尘缘若断人间世．看取蟠桃正熟时．八潮人陈安国尝叙其事．昉后更名旦．仕至太常少卿．绍兴庚午．终于直龙图阁知潭州．景尝知台州．
<strong>漳民娶山鬼</strong>
建州人范周翰、为漳州司理参军．郡近村民有以负薪为业而无妻者．久之得一妇人．遂与归．以二笼自随．其家皆喜．唯民妹独见妇一足．不敢言．至夜同寝．日高不启门．父母坏壁以入．但白骨在床．发其箧．皆瓦石及纸钱耳．盖山魈类也．
<strong>王刊试卷</strong>
梁山军人王刊、字梦锡．初名某．尝梦至大官府．见巨牌揭于壁间．有王刊二字．遂更今名．已而预贡．崇宁五年赴省白昼遇黄衣卒于通衢．持试卷三通与之．刊愧谢．但有三百钱以劳之．曰、我若及第．当厚报汝．其人唯唯而去．遂以所得卷子入试．其年登科．竟不知为何人也．刊官至朝奉待．
<strong>杨晖入阴府</strong>
绍兴二十二年．虔卒齐述叛．未扑灭间．吉州吉水县民杨晖．梦追入阴府．见数百人身披三木系庭下．主者责晖曰、汝何敢与齐述为乱．晖曰、晖乃吉水村民．与述了无干涉．主者曰、然则误矣．即遣还．
<strong>吴仲弓</strong>
郑州人吴仲弓．建炎末．知桂阳监．时湖湘多盗．仲弓一切绳以重法．入狱者多死．及得疾．绕项皆生痈疽．久之疮溃．喉管皆见．如受斩刑者．一日命家人作烝鸭欲食．未及而死．死之二日．司理院推吏忽自语曰．官追我证吴知郡公事．即死．时衡州人刘式为司理．亲见之．
<strong>芭蕉上鬼</strong>
绍兴初．连南夫帅广东．曹绅以宣义郎摄机宜．连公前后所杀海寇不可计．或同日诛一二百人．曹皆手处其事．不暇细问也．以是论功．迁官至朝奉大夫．后为广倅．公宇在净慧寺．到官未几而病．每吏卒衙时．其家婢使咸闻寺后芭蕉林间有人声．或见人坐叶上．见群婢亦不惊．婢问何人．曰、来从通判索命．我辈二十六人．分四道寻觅．今我六人先至此．曹闻之惧．力祷之．许以水陆醮设．皆不应．曰、但相从去乃可．曹竟死．未死前．一妾生子．遍体皆长毛．瘗之山下．经三日发视．犹不死．甚怪其事．盖冤鬼所托云．五事皆张可久说．
<strong>董氏祷罗汉</strong>
乡人董爟彦明．三十余岁未有子．与其妻自番阳偕诣庐山圆通寺．以茶拱罗汉．且许施罗帽五百顶以求嗣．董躬携瓶瀹茶．至第一百二十四尊者．茶方点罢．盏已空．董祷曰．岂尊者有意应缘乎．当以真珠庄严一帽以献．既归经旬月．妻手自裁帽．命族人董道士持以往．道士回．董有侍妾先见之．迎问曰．道士归邪．是月妾有身．未诞之前．家人数梦一僧顶帽．往来室中．凡十有二月而生一子．才逾月．间闻人诵经声．虽正啼哭必止．董为日诵金刚经一卷．已而每闻经必欲前．如倾听之状．既过百啐．董偶问之曰、汝酷爱此．岂前世曾诵乎．儿急张目．作老人声曰、我曾念来．董惊愕．再问之．遂不答．自是不甚食乳．既而有疾．将死．两目数开阖．如不忍去者．董拊之曰．汝既方外人．去留皆任意自在．要行即行．何须尔．即闭目．扪其体已冷矣．其生正一百二十四日云．董说．
<strong>王夫人</strong>
献穆大主之孙李振妻王夫人．嫁十余年无子．尝晚步家园．仿佛见一黄鸟．飞舞树间．戏逐之．即没于地．疑其异．亟呼童斸土视之．得黄金一块如斗大．王祝曰．此天赐妾也．虽然．暗昧之物．妾不敢当．但愿得一子耳．遂归．明日试再发之．已空矣．是月有孕．生子曰景直．崇宁末．仕至工部侍郎．景直从弟景遹说．
<strong>舒民杀四虎</strong>
绍兴二十五年．吴傅朋说除守安丰军．自番阳遣一卒往呼吏士．行至舒州境．见村民穰穰．十百相聚．因弛担观之．其人曰．吾村有妇人．为虎衔去．其夫不胜愤．独携刀往探虎穴．移时不反．今谋往救也．久之民负死妻归．云初寻迹至穴．虎牝牡皆不在．有二子戏岩窦下．即杀之．而隐其中以俟．少顷望牝者衔一人至．倒身入穴．不知人藏其中也．吾急持尾．断其一足．虎弃所衔人．踉蹡而窜．徐出视之．果吾妻也．死矣．虎曳足行数十步．堕涧中．吾复入窦伺牡者．俄咆跃而至．亦以尾先入．又如前法杀之．妻冤已报．无憾矣．乃邀邻里往视．舆四虎以归．分烹之．
<strong>妙靖炼师</strong>
妙靖炼师陈氏．名琼玉．婺州金华人．年十有七．一日邀兄游四明海中．兄乘舟、而妙靖行水上．阅数日．衣裳不濡．既还．语人曰．我水中遇婺女星君．相导往蓬莱．始知元是第十三洞主．遂省悟．从此绝食．便能诗词．及知人间祸福．公卿士庶．日往叩之．户外屦满．政和七年．郡守刘安、上部使者卢天骥．王汝明等．闻于朝．召至京师赐对．妙靖炼师对讫．即乞还山．师所居、前面葛仙峰．后枕仙姑坛．独处一室．邑宰柯庭坚．赠诗曰．绝粒栖神知几年．闭关终日更翛然．高风默与麻姑契．妙法亲从婴女传．功行素超三界外．姓名清彻九重天．凭谁与问西王母．师是金华第几仙．赠诗者多．师独喜此篇．师作诗前后无虑数千首．弟昭尝曰．诗词所言．其应如响．何从而知．师曰．声其里系．即仙官持簿来．五百年过去未来皆知．恐泄天机．姑以风花雪月为咏．而吉凶寓其中．非苟知之．又且掌之．昨权无常县尉．管人间生死．后权阴典．管人间六犯事．谓逍官钱王逆不孝奸盗逾滥故杀也．世人冒犯．故多夭厉．不犯者三世中出神仙．近又管月台仙籍．凡士大夫聪明者．皆上籍．若有功行．可作月台仙．大抵勉人以忠孝诚信．至八九十岁．容貌不衰．
<strong>张十三公缺</strong>
内容缺
<strong>芜湖储尉</strong>
建炎间．太平州寇陆德叛．烧劫居民．杀害官吏．芜湖尉储生．窜避不及．为贼党缚去．德自临斩之．已脱衣搦坐．德见其顶有毫光三道出现．乃释之．且令主邑事．付以仓库．后盗平用此策勋改京官．宣城僧祖胜云．储尉每日诵圆觉经一部．观世音菩萨千声．率以为常．以故获果报．得免横逆．
<strong>鹳坑虎</strong>
罗源鹳坑村有一岭．不甚高．上有平巅．居民称为簥上．田家一妇尝归宁．父母过其处．见一虎蹲踞草中．惧不得免．立而呼之曰．班哥．我今省侍耶娘．与尔无冤仇．且速去．虎弭耳竦听．遽曳尾趋险而行．妇得脱．世谓虎为灵物．不妄伤人．然此妇见鸷兽不怖悸．乃能谕之以理．亦难能也．
<strong>蔡主簿治寸白</strong>
蔡定夫戡之子康．积苦寸白虫为孽．医者使之碾槟榔细末．取石榴根东引者．煎汤调服之．先炙肥猪肉一大脔．置口内．咽咀其津膏．而勿食．云此虫惟月三日以前．其头向上．可用药攻打．余日则头向下．纵有药皆无益．虫闻肉香．起咂啖之意．故空群争赴之．觉胸间如万箭攻钻．是其候也．然后饮前药．蔡悉如其戒．不两刻．腹中鸣雷．急奏厕．虫下如倾．命仆以竿挑拨．皆联成串．几长数丈．尚蠕蠕能动．举而抛于溪流．宿患顿愈．此方亦载杨氏集验中．蔡游临安．为钱仲本说．欲广其传以济后人云．
<strong>许客还债</strong>
许元惠卿．乐平士人也．其父梦有乌衣客来．语曰．吾昨贷君钱三百．今以奉还．未及问为何人及何时所负而觉．明日思之．殊不能晓．平常蓄十余鸭．是日归．于数外见一黑色者．小童以为他人家物．约出之．鸭盘旋憩于傍．堕一卵乃去．自是历一月．每日皆然．凡诞三十卵．遂不至．竟不知为谁氏者．计其直恰三百钱．
<strong>黄主簿画眉</strong>
黄祝绍先．为鄱阳主簿．庆元二年四月．有偷儿入室．收拾衣衾．分置两囊．临欲去．黄氏育画眉颇驯．解人语．是夜一家熟睡．禽忽踯躅笼中．鸣呼不辍．闻者以为遭猫搏噬．遽起视之盗惊惧．急走．遗一囊．黄亦觉．遣仆追蹑．已失之．一禽之微．怀哺养之恩．而知所报如此．人盖有愧焉．
<strong>潮部鬼</strong>
明州兵士沈富．父溺钱塘江死．时富方五六岁．其母保养之．数被疾祟．访诸巫．皆云父为厉．母沥酒祷之．曰、尔死唯一子．吾恃以为命．何数数祸之．有所须．当梦告我．是夕见梦曰．我死为江神所录．为潮部鬼．每日职推潮．劳苦痛至．须草履并杉板甚急．宜多焚以济用．年满方求代脱去矣．母如其言．焚二物与之富自是不复病矣．
<strong>建德妖鬼</strong>
祈门汪氏子．自番阳如池州．欲宿建德县．未至一舍间．过亲故居．留与饮．行李已先发．饮罢．独乘马行．遂迷失道．与从者不复相值．深入支径榛莽中．日且昏黑．数人突出执之．行十里许．至深山古庙中．反缚于柱．数人皆焚香酌酒．拜神像前．有自得之色．祷曰．请大王自取．乃扃庙门而去．汪始知其杀人祭鬼．悲惧不自胜．平时习大悲咒．至是但默诵乞灵而已．中夜大风雨．林木振动．声如雷吼．门轧然豁开．有物从外入．目光如炬．照映廊庑．视之．大蟒也．奋迅张口．欲趋就汪．汪战栗．诵咒愈苦．蛇相去丈余．若有碍其前．退而复进者三．弭首径出．天欲晓．外人鼓箫以来．欲饮神胙．见汪依然．大骇问故．具以事语之．相顾曰．此官人有福．我辈不当得献也．解缚谢之．送出官道．戒勿敢言．汪既脱．竟不能穷其盗．王嘉叟说．
