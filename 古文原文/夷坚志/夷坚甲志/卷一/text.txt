<strong>孙九鼎</strong>
孙九鼎．字国镇．忻州人．政和癸巳居太学．七夕日．出访乡人段浚仪于竹栅巷．沿汴北岸而行．忽有金紫人骑从甚都．呼之于稠人中．遽下马曰．国镇久别安乐．细视之．乃姊夫张兟也．指街北一酒肆．曰．可见邀于此少从容．孙曰．公富人也．岂可令穷措大买酒．曰．我钱不中使．遂坐肆中．饮自如．少顷．孙方悟其死．问之曰．公死已久矣．何为在此．我见之．得无不利乎．曰．不然．君福甚壮．乃说死时及孙送葬之事．无不知者．且曰．去年中秋我过家．令姊辈饮酒自若．并不相顾．我愤恨倾酒壶击小女以出．孙曰．公今在何地．曰．见为皇城司注禄判官．孙喜即诣前程．曰．未也．此事每十年一下．尚未见姓名．多在三十岁以后．官职亦不卑下．孙曰．公平生酒色甚多．犯妇人者无月无之．焉得至此．曰．此吾之迹也．凡事当察其心．苟心不昧．亦何所不可．语未毕．有从者入报曰．交直矣．张乃起偕行．指行人曰．此我辈也．第世人不识之耳．至丽春门下与孙别．曰．公自此归．切不得回顾．顾即死矣．公今已为阴气所侵．来日当暴下．宜毋吃他药．服平胃散足矣．既别．孙始惧甚．到竹栅巷见段君．段讶其面色不佳．沃之以酒．至暮归学．明日大泻三十余行．服平胃散而愈．孙后连蹇无成．在金国十余年．始状元及第．为秘书少监．旧与家君同为通类斋生．至北方．屡相见．自说兹事．
<strong>柳将军</strong>
蒋静叔明．宜兴人．为饶州安仁令．邑多淫祠．悉命毁撤．投诸江．且禁民庶祭享．凡屏三百区．唯柳将军庙最灵．未欲辄废．故隐然得存．庙庭有杉一株．柯干极大．蔽阴甚广．蒋意将伐之．日昼卧琴堂中．梦异人被甲乘马．叩阶而下．长揖言曰．吾姓木卯氏．居此方久矣．幸司成赐庇．不敢忘德．后十五年当复来临．觉而知其为神．但不晓司成为何官．颇加叹讶．因置木不伐．仍缮修其堂宇．逮秩满．诣庙告别．留诗壁间．曰．梦事虽非实．将军默有灵．旧祠从此焕．古桧蔚然青．甲马霄中见．琴堂卧正冥．留诗非志怪．三五扣神扃．今刻石尚存．后十五年．乃自中书舍人出镇寿春江宁．钤辖江东安仁．实隶封部．入为大司成．至显谟阁直学士而卒．
<strong>宝楼阁咒</strong>
袁可久．尝教其弟昶．以宝楼阁咒．昶不甚深信．然旦起必诵三五十遍．初未知其功效也．绍兴三年夏．肄业府学．方大军之后．城邑荒残．直斋卒汪成．每番宿室中．必梦魇．达旦方已．无一夕安寝．成殊以为苦．或询其所见．云．被人捽发欲加棰．故呼叫拒之．昶令徙于己房．犹不止．同舍生恶其妨睡．共议遣逐．昶试书咒语贴子柱．此夜晏然．由是一斋妖祟绝迹．其咒语即所谓唵摩尼达哩吽拨吒八字．但世俗所传讹谬．写皆从口．而亦不得其音．要当取大藏中善本元初译师言为证．自有大功．昶因悔昔慢．始笃奉之．秘其事．三事皆孙九鼎言．孙亦有书纪此事甚多．皆近年事．
<strong>三河村人</strong>
张维．字正伦．燕山三河人．家君初出使至太原．维以阳曲主簿馆伴．尝言宣和乙巳岁．同邑有村民．颇知书．以耕桑为业．年六十余．一夕惊魇而觉．战栗不自持．谓其妻曰．吾命止此矣．妻惊诘其故．曰．适梦行田间．见道上有七胡骑．内一白衣人乘白马．怒色谓我曰．汝前身在唐为蔡州卒．吴元济叛．我以王民治．为汝所杀．我衔恨久矣．今方得见．虽累世犹当以命偿我．乃引弓射中吾心．因颠仆而寤．吾必不免．明日当远窜以避此患．妻云．夜梦何足信．汝妄思所致耳．老父益恐．未旦而起．其家甚贫．止令小孙携被．欲往六十里外一亲知家避之．行草径三十余里．方出官道．又二里许．遇数人．与同行．忽有骑驰至．连叱众令住．行者皆止．老父回视．正见七骑．内一白衣人骑白马．宛如梦中所睹．因大骇．绝道亟走．骑厉声呵止之．不听．白衣大怒曰．此□交加人．遂鞭马逐之．至其前．引弓射中心．应弦而毙．七人者．皆女真也．
<strong>铁塔神</strong>
蔚州城内浮图中有铁塔神．素著灵验．郡人事之甚谨．契丹将亡．州民或见其神奔走于城外．亟诣寺视之．神像流汗被体．虽颇惊异．然莫测其故．至夜神见梦于寺主讲师．曰．吾奉天符．令拘刷城中合死人．连日奔驰．始克就绪．来日午时．女真兵至破城．城中当死者．一千三百有畸．而本寺僧四十余．和尚亦在籍中．吾久处兹地．平日仰师戒德．辄为以它名易之．诘旦从此而逝．庶万一可脱．讲师既寤．以语寺众．皆笑其妄．遂独挈囊登寺后山颠避之．行约五里．忽忆所遗白金盂．复下至寺．适有修供者．众竞挽留之曰．和尚聪明如此．顾乃信梦．今檀越在此．正欲和尚升堂演法．无故舍去．则此寺不可为矣．况边上不闻有警．勉徇众意．斋罢而行．亦何晚耶．僧不得已．遂升堂讲毕．各就食．方半．有报女真自草地至．即围城．城素无备．不可守．顷刻而陷．僧苍皇失措．不暇走．兵已大掠城中．人与寺僧死者．如神告之数．讲师亦不免．
<strong>观音偈</strong>
张孝纯有孙．五岁不能行．或告之曰．顷淮甸间一农夫．病腿足甚久．但日持观世音名号不辍．遂感观音示现．因留四句偈曰．大智发于心．于心无所寻．成就一切义．无古亦无今．农夫诵偈满百日．故病顿愈．于是孝纯遂教其孙及乳母斋洁持诵．不两月．孙步武如常儿．后患腿足者诵之皆验．又汀州白衣定光行化偈亦云．大智发于心．于心何处寻．成就一切义．无古亦无今．凡人来问者．辄书与之．皆于后书赠以之中四字．无有不如意．了不可晓．
<strong>刘厢使妻</strong>
金国兴中．府有刘厢使者．汉儿也．与妻年俱四十余．男女二人．奴婢数辈．一日尽散其奴婢从良．竭家赀建孤老院．缘事未就．其妻施左目．以铁杓剜出．去面二三寸许．方举刀断其筋．若有物翕然收睛入．其目俨然．如是者三．流血被体．众人力劝而止．明日举杓间．目已失所在．不克剜．又明日复如故．精明异常．众皆骇而怜之．争施金帛院宇遂成．时金国皇统元年．即绍兴十年庚申也．
<strong>天台取经</strong>
绍兴丁巳岁．伪齐济州通判黄塍．死三日复苏．言有数人追之．往一公庭．见服绯绿人坐云．差汝押僧五百人至五台．吾辞以家贫多幼累．不可行．左右吏前曰．可差李主簿代之．兼它非晚自有差使．复遣元追人送归．故得活．后两日．本州山口县报帅司差李主簿赴州点视钱粮．舍县驿中．一夕落枕暴亡．塍心知其代己死．为尽送终之礼．居一岁．忽沐浴易衣．告妻子曰．今当别汝．缘官中差我往天台取经．我平生得力者．缘看了华严经一遍．语迄．瞑目而逝．
<strong>冰龟</strong>
午夏五月．汴都太康县．一夕大雷雨．下冰龟亘数十里．龟大小不等．首足卦文皆具．
<strong>阿保机射龙</strong>
阿保机尝居西楼．夜宿氊帐中．晨起见黑龙长千余丈．蜿蜒其上．引弓射之．即腾空夭矫而逝．坠于黄龙府之西．相去已千五百里．才长数尺．其骸今见置金国内库．蕃相陈王悟室长子源尝见之．尾鬣支体．皆具双角．已为人截去．云与吾家所藏董羽画出水龙绝相似．谓其背上鬣不作鱼鬣也．
<strong>冷山龙</strong>
冷山去燕山几三千里．去金国所都五百里．皆不毛之地．绍兴乙卯岁．有二龙不辨名色．身高丈余．相去数步而死．冷气腥焰袭人．不可近．一已无角．如被截去．一额有窍．大如当三钱．类斧凿痕．陈王悟室欲遣人截其角．或以为不祥．乃止．先君所居．亦曰冷山．又去此四百里．
<strong>熙州龙</strong>
戊午夏．熙州野外泺水．有龙见三日．初于水面见苍龙一条．良久即没．次日见金龙以爪托一婴儿．儿虽为龙所戏弄．略无惧色．三日金龙如故．见一帝者乘白马．红衫玉带．如少年中官状．马前有六蟾蜍．凡三时方没．郡人竞往观之．相去甚近．而无风涛之害．熙州尝以图示刘齐．刘不悦．赵伯璘曾见之．
<strong>酒?香龟</strong>
徽庙有饮酒玉骆．大四寸．计贮酒可容数升．香龟小如拳．类紫石而莹．每焚香以龟口承之．烟尽入其中．二器固以黄蜡．遇游幸必怀以往．去窒蜡．即出酒．龟吐香．禁中旧无之．或传林灵素所献也．
<strong>酒?伪齐咎证</strong>
伪齐受册之初．告天祝版．吏误书年号为靖康．又纯用赵野家庙器．识者以为不祥．卒为金人所废．又作纸交子．自一贯至百贯．右语云．过八年不在行用．至其年被废．其数已兆矣．
<strong>犬异</strong>
金国天会十四年四月．中京小雨．大雷震．群犬数十．争赴土河而死．所可救者才一二耳．
<strong>石氏女</strong>
京师民石氏．开茶肆．令幼女行茶．尝有丐者病癫．垢污蓝缕．直诣肆索饮．女敬而与之．不取钱．如是月余．每旦择佳茗以待．其父见之．怒不逐去．笞女．女略不介意．供伺益谨．又数日．丐者复来．谓女曰．汝能啜我残茶否．女颇嫌不洁．少覆于地．即闻异香．亟饮之．便觉神清体健．丐者曰．我吕翁也．汝虽无缘．尽食吾茶．亦可随汝所愿．或富贵或寿皆可．女小家子不识贵．止求长寿．财物不乏．既去．具白父母．惊而寻之．已无见矣．女既笄．嫁一管营指挥使．后为吴燕王孙女乳母．受邑号．所乳女嫁高遵约．封康国太夫人．石氏寿百二十岁．
<strong>王天常</strong>
元丰中．京师有富人王天常．高鲁王家婿也．一夕梦二急足追至一处．令闭目露坐．无得窃窥人物．吾检会文字毕．当复来．既行．天常回顾．见门阙甚伟．榜曰三坤城．庭下桎梏者颇众．皆僧道尼．亦有狱吏卫守．复坐移时．急足至．令同行．趋入公府．主者朝服坐．众吏侍立．问何处来．答曰．京师．一吏禀曰．误矣．所追王天常．非京师人．当速令此人归．天常见他吏乃故友．死已年余．赍抱一大册．降阶相揖道旧．曰．公可亟去．此非世人所处之地．问册中何事．曰．记世间生死者．天常再三欲视己事．吏辞不获．遂开一叶．但见某年月日以一刀死．急掩卷．令人送出．既寤．为亲戚言之．恐罹非命．积忧成劳疾而终．后人思之．一刀盖劳字也右二事赵伯璘言。
<strong>黑风大王</strong>
汾阴后土祠．在汾水之南四十里．前临洪河．连山为庙．盖汉唐以来故址．宫阙壮丽．绍兴间陷虏．女真统军黑风大王者．领兵数万．将窥梁益．馆于祠下．腥膻污秽．盈积如阜．不加扫除．一夕乘醉欲入寝阁．观后真容．且有媟渎之意．左右固谏．弗听．率十余奴仆径往．未及举目．火光勃郁．杂烟雾而兴．冷逼于人．立不能定．统军惧．急趋出．殿门自闭．有数辈在后．足为关闑翦断．统军百拜祷谢．乞以翼旦移屯．至期天宇清廓．杲日正中．片云忽从祠上起．震电注雨．顷刻水深数尺．向之粪污．荡涤无纤埃．统军斋洁致祭．捐钱五万缗以赎过．士卒死者什二三．
<strong>韩郡王荐士</strong>
绍兴中．韩郡王既解枢柄．逍遥家居．常顶一字巾．跨骏骡．周游湖山之间．才以私童史四五人自随．时李如晦晦叔．自楚州幕官来改秩．而失一举将．忧挠无计．当春日．同邸诸人．相率往天竺．李辞以意绪无聊赖．皆曰．正宜适野．散闷可也．强挽之行．各假僦鞍马．过九里松．值暴雨．众悉迸避．李奔至冷泉亭．衣袽沾湿．愁坐良叹．遇韩王亦来．相顾揖．矜其憔悴可怜之状．作秦音发问曰．官人有何事萦心．而悒怏若此．李虽不识韩．但见姿貌魁异．颇起敬．乃告以实．韩曰．所欠文字．不是职司否．答曰．常员也．韩世忠却有得一纸．明日当相赠．命小史详问姓名阶位．仍询居止处．李巽谢感泣．明日一吏持举牍授之．曰．郡王送来．仍助以钱三百千．李遂升京秩．修笺诣韩府．欲展门生之礼．不复见．
