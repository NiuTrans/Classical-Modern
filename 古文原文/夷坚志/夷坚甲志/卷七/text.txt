<strong>蒋员外</strong>
明州定海县人大蒋员外者．轻财重义．闻子侄不肖鬻田产者．必随其价买之．既久．度其无以自给．复举以还．不取钱．已而又卖．既买又还．至有数四者．尝泛海欲趋郡．往柁楼便旋．为回风所击．遂溺水．舟人挽其衣救之．不可制．舟行如飞．方号呼次．遥见一人冉冉立水上．随风赴舟所．视之乃蒋也．急取之．问所以．曰、方溺时觉有一物如蓬．藉吾足．适顺风吹蓬相送．故得至．人以为积善报云．李郁光祖说．
<strong>李少愚</strong>
李少愚回参政．建康人．所居在秦淮畔．年二岁．因家人拜扫登舟．乳母怀抱闲．失手坠水中．水急不可寻．举舟号恸．至明日．有渔舟闻哭声．问知其故．即舟中取一儿还之．乃少愚也．曰、夜来遥望滩上数人附火．就视之．但见一婴儿卧地上．四面火环绕．意谓罔两窃取．故抱得之．林亮功说．
<strong>法道变饿鬼</strong>
绍兴六年三月廿一日．平江虎丘山有常州僧法道．因病入延寿堂．忽变形作饿鬼．头目极大．颈窄咽青．口吐猛火．人以食与之．则呼曰．铁丸也．不可食．如是七日．长洲令为请道法师救之．谓曰、汝生前想有隐恶．急自言．佛法容人悔谢．我为汝诵咒解释．病僧久之方自言曰、向时在庐山慧日寺作典座．盗常住菜．日换酒一升．后作江州能仁副院．将宽剩米沽酒．有是二罪．法师曰．汝既知过．吾救汝．即抉其口灌咒水．僧婚然遂睡．天明方醒．已索汤粥．渐进食．数日愈．宣僧日智说．时在虎丘寺见之．
<strong>张佛儿</strong>
绍兴二年十月．宣僧日智至台州黄岩县西乡．寓宿山寺．次日、寺僧留斋．有村民张陈二老．来请主僧施戒．张曰、某女孙佛儿．年十五．昨夕暴死．至五更将敛．其祖母不忍．抱之以泣．女欻然开目．呼曰．我通身是水．手足皆痛．问其故．曰、夜有二使来追缚我．押过叉岭．与西乡相去十余里辞不能行．遭铁椎击背两下极痛．岭下有池．池中有桥．遂令我桥上立．别见人以黑被裹两人入门内．此二使亦欲以花被裹我．曰、汝欠他家钱千五百．今当偿之．我力恳曰．容我归从祖母请钱．不许．旁绿衣人言曰．此人曾听说般若．可恕也．二使不得已．掷我水中而去．池水甚浅．我逾岸得出．遂急归．某惊异其事．即往叉岭验之．果见陈氏者、门有池．访其主翁．问曰、翁家昨日生何物．曰、犬生三子．二黑一斑．斑者为犬母衔置池中已死．独二黑者在．某具以孙女言告．仍以千五百金偿之．陈老曰．元无钱在公女处．不肯受．某自度不偿此债．小孙他日亦不免．遂率陈老来此．主僧乃为施戒．而以其金贝亲．日智问其听般若之因．乃曾同母往县中洪福寺．听景详师开堂说法．
<strong>张屠父</strong>
平江城中草桥屠者张小二．绍兴八年．往十五里外黄埭柳家买狗．狗见张屠、有喜色．直前拖之．张提其耳．以度轻重．用钱三千得之．狗不待束缚．径随张归．至齐门外．惧其逸．方以索絷之．狗忽人言曰．我乃尔父．又不欠尔债．不可杀我．张醉且困．不省其言．遂以归．令妻具饭．狗又告其妻曰、新妇来．我乃阿翁也．七八年不见尔夫妻面．今幸得归．只欠柳家钱三千．已偿了．切不可杀我．尔夫寿甚短．只一二年．宜急改业．后世不可为人矣．我觉饥甚．可持饭来．妻急以其夫饭分半与之．夫不知也．夫食毕复索．则已无．甚怒．妻曰．分一半与阿翁食矣．具以狗言白夫．始大惧．留饲养．不敢杀．三日后出至蒋氏家啮人．为所杀．张屠遂改业为卖油家作仆云．
<strong>陈承信母</strong>
常州无锡县村民陈承信．本以贩豕为业．后极富．其母平生尤好豢豕．绍兴四年死．死之七日．其家正作佛事闻棺中有声．意为再生．甚喜．遽取斧开棺．则已化一老牝猪矣．急复掩之．明日、请常州太平寺摽构主施戒遂葬．时天色晴爽．丧车才出门．滂沱大雨．送者不可行．皆回．及墓．坎穴中水已满．乃以石压葬之．(此下原阙二十五行)
龙翔行者缺
蔡真人词<br/>陈东，靖康间尝饮于京师酒楼，有倡打坐而歌者，栋不顾。乃去倚栏独立，歌《望江南》词，音调清越，东不觉倾听。视其衣服皆故弊，时以手揭衣爬搔，肌肤绰约如雪。乃复呼使前，再歌之。其词曰：阑干曲，红飏绣帘旌。花嫩不禁纤手捻，被风吹去意还惊，眉黛蹙山青。铿铁板，闲引步虚声。尘世无人知此曲，却骑黄鹤上瑶京，风冷月华清。东问何人制，曰：上清蔡真人词也。歌罢，得数钱下楼，亟遣仆追之，已失矣。
刘粲民官<br/>刘粲民，字光世，衢州人，丞相德初犹子。少时梦人告云：君仕宦遇中则止。凡十余岁，又梦如是者三四。及年五十余，官至朝议大夫，积年劳不敢求迁秩，常以语人。其妻数趣之曰：中散大夫，世俗所谓十段锦，不隔郊祀任子，利害甚重，梦何足凭，勿信也。刘不得已，竟自列。命将下，谓其所亲葉黯晦叔曰：中散将至矣，万一如梦，奈何！受命不两月，诣祖茔拜扫，得疾，一日而卒，寿止五十九。
<strong>罗巩阴谴</strong>
罗巩者．南剑沙县人．大观中在太学．学有祠甚灵显．巩每以前程事．朝夕默祷．一夕神见梦曰．子已得罪阴闲．亟宜还乡．前程不须问也．巩平生操守鲜有过．愿告以获罪之由．神曰．子无他过．惟父母久不葬之故耳．巩曰．家有弟兄．罪独归巩．何也．神曰．以子习礼义为儒者．故任其咎．诸子碌碌．不足责也．巩既误悔．乃急束装遽归．乡人同舍者问之．以梦告．行未及家而卒．曹绩说．巩乃曹祖姑婿也．
<strong>不葬父落第</strong>
陈杲、字亨明．福州人．贡至京师．往二相公庙祈梦．夜梦神曰．子父死不葬．科名未可期也．杲犹疑未信．明年果黜于礼闱．遂遣书告其家．亟庀襄事．后再试登第．宁德人李舒长说．
<strong>祸福不可避</strong>
李似之侍郎云．艰难以来．士大夫祸福．皆有定数．建炎丁未．傅国华尚书墨卿为舒州守．闻武昌寇作．自武昌才隔蕲黄即至舒．惧其侵轶．又尝再使高丽．橐中装甚厚．惜之．乃令其弟挈家避诸江宁．既至泊江下．舟人白外多草窃．不若入闸便．时宇文仲达镇江宁．与傅公善．家人即遣白宇文．假钥启闸．舟得入．自意安全无虞．是夜卒周德为变．劫其舟．一家尽死．惟存一老婢．而舒城帖然．吴昉、顾彦成、为两浙漕．杭卒陈通、积怒于有官君子．将为乱．会顾君出巡吴兴．通强抑众不发．须其归．凡一月而顾至．杭之官吏及漕台．人皆出迎．是夜变作．官吏尽死．而顾君乃与其家泊城外僧寺作佛事．未入闻乱．复走湖州．遂免．傅公有心于避祸．而全家不免．杭卒一月待顾君．而顾竟脱．皆非人所能为也．
<strong>岛上妇人</strong>
泉州僧本偁说其表兄为海贾．欲往三佛齐．法当南行三日而东．否则值焦上．舩必糜碎．此人行时偶风迅．舩驶既二日半．意其当转而东．即回柁．然已无及．遂落焦上．一舟尽溺．此人独得一木．浮水三日．漂至一岛畔．度其必死．舍木登岸．行数十步．得小迳．路甚光洁．若常有人行者．久之．有妇人至．举体无片缕．言语啁口扎．不可晓．见外人甚喜．携手归石室中．至夜与共寝．天明举大石窒其外．妇人独出．至日晡时归．必赍异果至．其味珍甚．皆世所无者．留稍久．始听自便．如是七八年．生三子．一日纵步至海际．适有舟抵岸．亦泉人以风误至者．乃旧相识．急登之．时妇人继来．度不可及．呼其人骂之．极口悲啼．扑地气几绝．其人从蓬底举手谢之．亦为掩涕．此舟已张帆．乃得归．
<strong>查市道人</strong>
常德府查市富户余翁．家岁收谷十万石．而处心仁廉．常减价出粜．每籴一石．又以半升增给之．它所操持大抵类此．庆元元年六月．在书室诵经．雷电当昼暴作．有樵夫避雨立门外．忽一道人青巾布衣．引入余宅．扣书室见翁．谓之曰．可令此村叟蹲伏经桌下．暂避雷声．道人遂就坐．少顷雷火闪烁入室．旋绕数匝而息．及雨霁．一仆报言门楣上有新书朱字．出视之．云樵夫董二．前世五逆．罪恶贯盈．上帝有敕罚之．被陈真人安于慈喜菩萨诵经桌下护之．诸神不敢近．凡三十九字．读毕．失道士所在．未几．余翁坐亡．
<strong>仁和县吏</strong>
乾道闲．仁和县一吏．早衰病瘠．齿落不已．从货药道人求药．得一单方．只碾生硫黄为细末．实于猪脏中．水煮脏烂．同研细．用宿蒸饼为丸．随意服之．两月后饮啖倍常．步履轻捷．年过九十．略无老态．执役如初．因从邑宰出村．醉食牛血．遂洞下数十行．所泄如金水．自是尪悴．少日而死．李巨源得其事于临安入内医官管范．尝与王枢使言之．王云．但闻猪肪脂能制硫黄．兹用脏尤为有理．亦合服之久．当见功効也．
<strong>周世亨写经</strong>
鄱阳主使周世亨谢役之后．奉事观世音甚谨．庆元初、发愿手写经二百卷．施人持诵．因循过期．遂感疾．乃祷菩萨祈救护．既小安．即以钱三千米一石．付造纸江匠使抄经纸．江用所得别作纸．入城贩鬻．周见而责之．江以贫告．复增畀其直．及售纸于此．每幅皆断为六七．惧而亟还家．悉力缉制纳于周．周倩一僧折成册．斋戒缮写．方及二十卷．正书握笔．群鸦数十鸣噪屋上．逐之不退．起祷像前．迨出视．盖一鸦中箭流血．众鸦为拔之不能得．故至悲哄．周连诵宝胜如来救苦观世音二佛．以笔指之．箭脱然自拔．鸦飞入空中．周赞叹之际．箭从天井内掷落于佛龛．灵感如此．
<strong>金钗辟鬼</strong>
温州瑞安县筼筜村民张七妻久病．一夕正服药．忽不见．急呼邻里烛火巡山寻之．至一洞甚深．众疑其在．噪而入．至极深处．见妇人面浮水上．取以归．云数人邀我去．初在洞口．见火炬来．急牵我入．我衣领闲有镀金钗．恐失之．常举手扪索．鬼辄有畏色．以故面得不沉．
<strong>搜山大王</strong>
温州瑞安道士王居常．字安道．后还俗居东山．因贩海往山东．为伪齐所拘．脱身由陆路将归．至开封．夜梦人告曰．汝来日当死．如遇乘白马著戎袍挟弓矢者．乃杀汝之人．宜急呼搜山大王乞命．若笑则可生．怒则死．缘汝曩世曾杀他人．故今受报．居常次日行荒陂中．果见一人乘马宛如昨梦所言．即拜呼搜山大王乞命．其人笑而去．遂得脱．后归乡．绘其像事之．右二事亦朱亨叟说．
<strong>炽盛光咒</strong>
瑞安士人曹瑴．字觉老．少出家为行者．其家累世病传尸．主门户者一旦尽死．无人以奉祭祀．瑴乃还儒冠．后数年亦病作．念无以为计．但昼夜诵炽盛光咒．一日读最多至万遍．觉三虫自身出．二在项背．一在腹上．周匝急行．如走避之状．瑴恐畏不敢视．但益诵咒．忽顶上有光如电．虫失所之．疾遂愈．郡人戴宏中履道说．
<strong>海大鱼</strong>
漳州漳浦县敦照盐场．在海旁．将官陈敏．至其处．从渔师买沙鱼作线．得一鱼．长二丈余．重数千斤．剖及腹．一人偃然横其闲．皮肤如生．盖新为所吞也．又绍兴十八年．有海乘潮入港．潮落不能去．卧港中．水深丈五尺．人以长梯架巨舟．登其背．犹有丈余．时岁饥．乡人争来剖割．是日所取无虑数百担．兀不动．次日有剜其目者．方觉痛．转侧水中．旁舟皆覆．幸无所失亡．取约旬日方尽．赖以济者甚众．其脊骨皆中米臼用．
