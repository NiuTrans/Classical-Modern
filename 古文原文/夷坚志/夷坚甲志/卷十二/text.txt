<strong>林积阴德</strong>
林积．南剑人．少时入京师．至蔡州．息旅邸．觉床笫间物逆其背．揭席视之．见一布囊中有锦囊．又其中则锦囊．实以北珠数百颗．明日询主人曰．前夕何人宿此．主人以告．乃巨商也．林语之曰．此吾故人．脱复至．幸令来上庠相访．又揭其名于室．曰某年某月日剑浦林积假馆．遂行．商人至京师．取珠欲货．则无有．急沿故道．处处物色之．至蔡邸见榜．即还访林于上庠．林具以告曰．元珠具在．然不可但取．可投牒府中．当悉以归．商如教．林诣府．尽以珠授商．府尹使中分之．商曰．固所愿．林不受．曰、使积欲之．前日已为己有矣．秋毫无所取．商不能强．以数百千就佛寺作大斋．为林君祈福．林后登科至中大夫．生子又字德新．为吏部侍郎．
<strong>林氏富证</strong>
姑苏人殿中丞吴感初．造宅圬墁既毕．明日墙壁间遍印鹤爪．仿佛若林字．居数月．颇有怪异．往往至夜分．则白衣数人泣而出．吴君卒．其家他徙．同郡林茂先大卿售得之．卜居才一日．见庭前小儿数十皆白衣．行至屋角不见．即命斸其地．未数尺．得银孩儿数十枚．下皆刻林字．悉货之．自此巨富．
<strong>雷震石保义</strong>
绍兴十六年夏．镇江大雨雷电．发屋撤木．火毬数十衮于地．长人不可数．皆丈余．朱衣青袖．持巨斧．入一屠家．屠者死之．又入数家．询巡辖递铺石保义所在．至军营中得其居．石生正抱子．长人挥去之．死斧下．焦山湛老说．
<strong>食鳝戒</strong>
绍兴戊辰三月．平江小民醉中食鳝鱼．误吞其钩．线犹在口旁．急以手牵之．线中断．钩不可出．痛楚之甚．几不救．旬日始能食．
<strong>缙云鬼仙</strong>
处州缙云鬼仙．名英华．姿色绝艳．肌肤绰约．如神仙中人．居主簿廨中．建炎间．主簿王传表弟齐生者．与之相好．交欢如夫妇．簿家亦时见之．以诘齐．齐笑不答．一日与英偶坐而簿至．英急入帐中．簿求见甚力．英曰．吾容色迥出世人．若见我必有惑志．子有室家．恐嫌隙遂成．非令弟比．决不可得见也．居无何．簿妻病心痛濒死．更数医莫能疗．英以药一剂授齐生．云以饮尔嫂．当有瘳．世间百药不能起其疾．若不吾信．则死矣．齐先以白簿．簿曰、人有疾而服鬼药．何邪．妻虽病困．然微闻其言．亟攘药服之．少顷即苏．明日而履地．举室大感异之．逾年齐辞归．英送至临安城外．曰．帝城多神明．不可入．将告别．英泣曰、相从之久．不忍语离．观子异日必死于兵．吾授子一炷香．愿谨藏去．脱有难焚之．吾闻香烟．即来救子．但天数已定．恐不可免尔．既别而齐生从张王俊军淮上．与李成战．竟死．久之他盗犯缙云．吏民奔窜．及盗去．堂吏某中奉者．据主簿官舍．簿乃居山间．英至山间间簿妻何以未反邑．具以告．英曰、吾能去之．盛饰造中奉宅．因称主簿侍儿．厉声谯责．忽不见．中奉大恐急徙出．尝有部使者至邑．威严凛然．官吏重足正坐厅事．一妇人缓行庑下．历阶戺而升．讶之．以询从吏．皆不敢对．会邑官白事．语之曰．诸君婢媵不为堤防．乃令得至此．众以英为解．惧甚．即日治行．后转之丞厅．丞为所染．沿檄案行经界．英亦同涂．丞未几死．邑令赵道之欲去其害．斋戒数日．将奏章上帝．英已知之．语令曰．吾非下鬼比也．若我何．俄斋室振动．令家大小皆病．遂不敢奏．至今犹存．闾丘宁孙叔永说．
<strong>宣和宫人</strong>
宣和中．有宫人得病谵语．持刃纵横不可制．诏宝箓宫法师治之不効．尽访京城道术者．皆莫能措手．于是闭之空室．不给食．如是数年．有程道士者．从龙虎山来．或以其名闻．命召之．上曰、切未可启户．彼挟刃将伤人．道士请以禁卫数百．执兵仗．围其室三匝．隔门与之语．且投符使服．宫人笑曰．吾服符多矣．其如予何．遂吞之．已而稍定．曰、此符也．得．道士遂启门．宫人譊譊不已．然既为符所制．不能出．道士以刀划地为狱．四角书火字．叱之曰．汝为何鬼所凭．尽以告我．不然．举轮火焚汝矣．不肯言．取火就四角延烧．始大叫曰、幸少宽我．将吐实．道士为灭去两角火．乃言曰、吾亦龙火山道士．死而为鬼．凡丹咒法箓．皆素所习．故能解之．不意仙师有真符．今不敢留．愿假数日而去．道士怒曰．宫禁中岂宜久此．必速去．即入奏曰．此鬼若不诛殛．必贻祸他处．非臣不可治．遂缚草为人．书牒奏天讫．斩之．宫人即苏．
<strong>高俊入冥</strong>
昔东坡先生居儋耳．有处女病死．已而复苏．云追至地狱．其系者率儋耳人也．近夔州戍兵高俊事大类此．岂非所谓地狱者．一方各有之事．托人以传．用为世戒欤．俊家睢阳．世为卒．隶雄威军．绍兴二十二年正月辛亥、登夔之高山．逢一人披发执杖．出符示俊．曰、受命追汝．俊恐怖亟归．彼人随之不置．俊至家．举食器掷之．彼人怒扼其喉．俊立仆地．即觉从而西．且行且出其符．凡大书数行．后有押字．俊不识也．行久之．路正黑．俄豁然明．见城郭严峻．四隅铁扉甚高．四顾廛市列肆．如一郡邑．其中若大府．两庑囚系几满．一女子悬足于桁．吏曰．前生妄费膏油以涂发．故悬以沥之．又一女反缚．以钳钳其舌．吏曰、生前好摇唇鼓舌者．后所识宁江都将．荷铁校．曳铁锁．狱卒割剔其股文．血肉淋漓．形容枯瘠不类人．左右破脑者．折胫者．折肱者．穴胸者．百十人环守之．吏曰、生前贼杀无辜者也．一部将亦同系．棰掠无全肤．次则市之鬻面者．曰冉二．死已数年矣．前烈一大瓮．畜腐水败泔．其七已空．吏曰、是尝弃面与水浆．今积于此．日使尽三柸．又有鬻饧者黄小二．为狱卒．劳问俊曰．汝何时来耶．与俊同曹追者凡三百余人．奉节令赵洪．先一夕死．亦彷徨庭下．堂上黄绶主者呼俊曰．汝以何年月日时生乎．俊曰、俊年二十五岁．六月二十四日辰时生．主者披籍曰．吾所追乃生于己时者．使俊止以俟命．其它一一问如前．有即荷校驱而东去者．亦有闭诸庑者．庭中壮士金甲持斧立．俊进揖曰．主者留俊．而未有以命．奈何．曰、吾为汝入白．顷之出．曰、可去也．戒一童曰、速与偕行．或埋瘗则无及矣．童导俊由始来之路．其正黑者既穷．即失此童．惟望西而行．殆数里登山．下有河流．溺者不可计．官曹坐岸上．使卒徒拥行人入于河．入者为鱼龙所啖食．能涉而得岸者．百不一二也．益大恐．奔及重岭．乃东行至平川．二径交午．不知所适．憩川上．伺过者将问津．有犬来牵俊衣．趋左径．凡七里许．复失犬．独进逾前冈．抵大溪．甫过桥而桥坏．后一骑来．迫坏桥呼曰．急治桥．寻有四五人负大木横其溪．骑者不克度．俊俞益疾步．逾时达夔之东津．视其体则裸也．或诟之．欧其背．遂惊寤．盖死二日．家方谋瘗之云．晁公遡作说．
<strong>鼠坏经报</strong>
邵武泰宁瑞云院僧有贵．持律甚严．尝坐方丈．有新生鼠三四继堕于前．谛视悉无足．命取梯探其穴．乃鼠母用金刚经碎以为窠．是以获此报．董文誉说．
<strong>诵天尊止怖</strong>
陈季若言平生多梦．怖不能独寝．每寝熟必惊魇．甚患之．梦有教者曰．但持元始天尊灵宝护命天尊号．每日晨兴．焚香诵二号．各三十过．久当有益．如其言．不一岁．怖心不萌．或夜独卧古驿中亦无苦．至今不少懈．
<strong>僧为人女</strong>
僧善旻者．长沙人．住持洪州观音院．已而退居光孝之西堂．绍兴二十三年秋得疾．鄱阳董述为司户参军．摄新建尉．居寺侧．怜其病．日具粥饵供之．旻每食必再三致谢．光孝主僧祖璇诮之曰．汝为方外人．而受俗人养视如此．惓惓有欲报之意．以我法观之．他生必为董氏子矣．旻虽感其言．终不能自克．时董妻汪氏方娠．璇阴以为虑．而董旦暮供食．情与亲骨肉等．旻病益笃．以十月二日巳时死．寺中方撞钟诵佛．外人入者云．司户妻免身得女矣．较其生时．旻适死云．女数月而夭．祖璇说．
<strong>向氏家庙</strong>
钦圣宪肃皇后侄向子骞妻周氏．贤妇人也．初归向氏．自以不及舅姑之养．乃尽孝家庙．行定省如事生．未尝一日废．岁时节腊．于烹饪涤濯．必躬必亲．政和间．随夫居开封里第．得疾．于梦中了了见五六人．若世间神庙所画鬼物．内一人取所佩箧椟．出纸小幅．满书其上．字不宜识．既而断裂作丸．如所服药状．取案上汤饮．劝周曰、服此即安．周取服不疑．既觉．即苦咽中介介噎塞．饮食不能下．疾势且殆．周自念此非医所能为．而世间禳禬事．又素所不信．但默祷家庙求祐．数日后因服药大吐．始能进粥．且肉食．既有间．梦仙官乘羽盖车．冉冉从空下．仪从甚盛．升堂坐．取前五六鬼棰扑于廷．如鞫问状．诸鬼取医所治药与所余粥肉之属．各执以进．曰、所见惟此耳．内一鬼乃书纸作丸者．独战栗戄惧．于唾壶中探取丸书．展之复成小幅．文字历历如故．上之仙官坐间．命行文书械诸鬼付狱．徐整驾而去．周涣然寤．即履地复常．后享寿七十．仙官盖家庙神灵也．周仲子汸说．
