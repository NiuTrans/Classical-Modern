<strong>梅先遇人</strong>
予宗人庆善郎中兴祖绍兴十二年．为江东提刑．治所在鄱阳．王元量尚书鼎从假二卒往夔峡．既回拜于廷．其一梅先者．独着道服．拜至十数不已．庆善讶之．答曰、伺郎中治事退．当请间以白．少顷庆善坐书室．梅复至曰、初至夔州数日．有道者历问所从来．令某随之去．某应曰、诺．道者曰、汝当有妻孥．安能舍而从我．某曰、惟一妻一子．今得从先生．视彼如涕唾耳．道者甚喜．曰、汝能若此．良可教．吾将试汝．即于粪壤中拾人所弃败履令食．初极臭秽．强啮不能进．道者笑自亟啖之．曰、如我法以食．历数日．觉不复臭而味益甘软．又问所以来此为何事．答曰、奉主公命为王尚书取租入．曰、如是当归毕之．此公家钱如未了．不可从我．他日未晚也．某曰、家在江东．相距数千里．岂能再来．曰、汝思我．我即至矣．又授药方三道．曰、若乏用时．可合此药货．视一日所用留之．有余弃诸道上．以惠贫窭．或无食．则茹草履．人与酒食．但享之．特不可作意．大抵无心乃得道耳．某拜之数十．又与某道服．曰、汝归见主公时．拜之如拜我．但作此衣．勿易也．庆善曰．果如此．勿复为走卒．命直书合以自近．尝召使坐取草履试之．梅展足据地坐．净涤履而食．每数日即饮水少许．久之吐其滓．莹滑如碧玉．以示庆善．庆善复还之．梅径取投口中．食履尽乃已．时方二十四岁．即与妻异榻．曰、人世只尔．殊可厌恶．汝盍同我学道．不然．随汝所之．妻始犹勉从．不一年．竟改嫁．庆善后予告．令往丹阳茅山．预三月鹤会．山有洞．常人欲入．须秉烛．然极不过数十步即止．梅索手而入．无所碍．闻石壁中若人叩齿行持者．至最深处得一涧．涧中水数尺．细视有书数轴．取得之．才沾渍其半．乃元祐中刘法师所受法箓也．后送庆善还丹阳．庆善有外兄病．每食辄吐．梅曰、瓢中药正尔治此．取数粒与服．一日即思食．旬时病尽失．去庆善寓．讯代者为除兵籍．既得文书．遂辞去．后数年．曾一归乡里．今不知所之．
<strong>食蟹报</strong>
洪庆善从叔母．好食蟹．率以糟治之．一日正食．见杌上生蟹散走．大恐．呼婢撤去．婢无知．复取食．为一螯钤其颊．尽力不可取．颊为之穿．自是不敢食蟹．
<strong>瓦陇梦</strong>
洪庆善妻丁氏．温州人．虽居海滨．而性不嗜杀．后至江阴．有惠瓦陇百余枚．不忍食．置之盆中．将以明日放诸江．夜梦丐者甚众．裸体臞瘠．前后各以一瓦自蔽．皆有喜色．别有十余人愀然曰．尔辈甚乐．我一何苦也．丁氏寤而思之．以瓦蔽影．必瓦陇也．梦中能密记其数．取视之．已为一妾窃食十余枚．乃愀然者也．得活者与梦中数同．
<strong>促织怪</strong>
洪庆善为湖州教授日．当秋晚．宴坐堂上．闻庭下促织声极清．诣其所听之．则声如在房外．复往房外．则又在庭下．甚怪之．别令一人往听．则移在床下．又诣床下．则乃在其女床侧．竟不能测．是年妻丁氏捐馆．次年女亡．
<strong>大录为犬</strong>
秀州华亭县吏陈生者．为录事．冒贿稔恶．常带一便袋凡所谋事皆书纳其中．既死．梦于家人曰．我已在湖州显山寺为犬矣．家人惊惨．奔诣寺省问．一犬闻客至．急避伏众寮僧榻下．连呼不出．意若羞赧．其家不得已遂还．既去．僧语之曰．陈大录宅中人去矣．方振尾而出．此犬腹下垂一物正方．宛如便袋状．皮带周匝系其腹．犹隐隐可辨．洪庆善尝与葛常之侍郎至寺见之．询诸僧云然．
<strong>蔡衡食鲙</strong>
蔡攸之子衡．为保和殿学士．将入朝．家人呼之不醒．意其熟睡．乃为谒告．至辰巳之交方觉．谓家人曰．我非睡．乃入冥耳．初寝时．有人云．某官召．随以行．至官府．其人入报曰．追蔡衡至．既入．狱吏问曰．近日杀生何也．答曰、某举家戒杀．无有是事．吏曰、此间不容抵讳．吾徐思之．近往池上得鲜鲤．因鲙食之．但此一罪耳．吏曰、是也．即取铁钩贯颏挂树间．数武士脔肉．顷刻而尽．约食顷．体已复故．主者延升厅事．抗礼拱手问曰、保和相识否．吾乃太师门人沈某也．太师今安否．答曰、适方受刑．痛楚未定．少憩当言之．主者命饮以汤．即不痛．徐问诸兄弟及它事甚详．将退．吾祷之曰．衡作恶如许．不知何以自赎．曰、尽舍平生服用庶可救．可悉取所衣朝服金带鞍马之属．施慧林寺．且饭僧数百．为吾谢过．是日洪庆善适游寺．见主僧言之．云可以为戒．未几时．复以六百千赎所施物去．竟以是年死．六事皆庆善说．
<strong>李邦直梦</strong>
孙巨源、李邦直．少时同习制科．熙宁中．孙守海州．李为通判．倅厅与郡圃接．孙季女常游圃中．李望见目送之．后每出．闻其声．辄下车便旋．邦直妻韩夫人．于牖中窥见屡矣．诘其故．李以实告．一夕梦至圃．见孙女．踵之不可．及亟追之．蹑其鞋．且以花插其首．不觉惊寤．以语韩夫人．韩大恸曰．簪花者言定之象．鞋者谐也．君将娶孙氏．吾死无日矣．李曰、思虑之极．故入于梦．宁有是．未几韩果卒．李徐令媒者请于孙公．孙怒曰、吾与李同砚席交．年相若．岂吾季女偶邪李不敢复言．已而孙还朝为翰林学士．得疾将死．客见之．孙以女未出适为言．客曰、今日士大夫之贤．无出李邦直．何不以归之．曰、柰年不相匹．客曰、但得所归．安暇它问．未及绸缪而孙亡．其家竟以女嫁之．后封鲁郡夫人．邦直作巨源墓志曰．三女．长适李公彦．二在室．盖作志时未为婿也．邦直行状．晁无咎所作．实再娶孙氏云．强行父幼安说．
<strong>赵敦临梦</strong>
明州赵敦临．为太学生．政和戊戌年．诣二相公庙乞梦．梦云．状元今岁方生．绍兴乙卯．敦临始登第．状元乃汪圣锡．生于戊戌．时年十八矣．果符昨梦．
<strong>张太守女</strong>
南安军城东嘉祐寺．绍兴初．有太守张朝议女．因其夫往岭外不还．怏怏而夭蒿葬于方丈．遇夜即出．人多见之．既久寺僧亦不以为怪．过客至．必与之合．有所得钱若绢．反遗僧．尝有二武弁．自广东解官归．议投宿是寺．一人知之．不欲往．一人性颇木强．不谓然．独抵寺．方弛担．女子已出曰．尊官远来不易．客大恐诱之使去．即驰入城．解潜谪居而卒．有孙营葬．憩寺中．为所荏苒．得疾几死．绍兴二十年．郡守都圣与洁率大庾令迁之于五里外山间．今犹时出与村落居人接．予尝至寺．老僧言之．犹及见其死时事云．
<strong>大庾震吏</strong>
绍兴二十一年二月晦．大庾令连潜．正午治事．书吏抱文书环立．忽黑气自庭入．须臾一厅尽暗．雷电大震．吏悉仆地．令悸甚．手足俱弱．亦扑于案下．少顷即散．众掖令起．吏死者四人．二录事二治狱者．盖昔皆为经界吏云．连令说．
<strong>张端愨亡友</strong>
张端愨．处州人．尝为道士．平生好丹灶炉火．初与一乡友同泛海如泉州．舟人意欲逃征税．乘风绝海．至番禺乃泊舟．二人不得已少留．乡友者得疾死．张为殡敛．寄柩僧寺．一夕寝未熟．而友至．呼其字曰．正父公酷好炉鼎．何为也．张悟其死．应曰、吾自好之．何预君事．即闭目默诵大悲咒．才数句．友已知曰．偶来相过．何为尔也．即去．久之复梦曰．我与君相从久．今当远别．不复再见．幸偕我行数步相送．张诺之．与俱行数步．至一红桥．友先行．语张曰．君且止．此非君所宜过．挥泪而别．既觉不能晓．后数日．广帅王承可侍郎．令诸刹凡寄殡悉出焚．张念其故人．命僧具威仪火之城下．收其骨．至一桥掷水中．乃梦中所至处也．时绍兴十八年．张生说．
<strong>六鲤乞命</strong>
汪丞相廷俊．宣和中．为将作少监．郑深道资之为同寮．一日坐局．汪得六鲜鲤．将鲙之．郑不知也．方假寐．梦六人立阶下．自赞云．李秀才．乞公一言干少监乞命．郑曰、不知君等何罪．俱曰、只在公一言．郑许诺．既寤达之汪公．汪曰、适得六鲤．将设鲙．岂为是邪．遂放之．郑自是不食鱼．深道说．
<strong>五郎鬼</strong>
钱塘有女巫曰四娘者．鬼凭之．目为五郎．有问休咎者．鬼作人语酬之．或问先世．验其真伪．虽千里外酬对如响．莫不谐合．故咸安王韩公兄世良尤信匿．导王令召之．巫至韩府．而五郎者不至．巫踧踖不自安．乃出．后数日．偶至灵隐寺．鬼辄呼之．巫诘其曩日不应命．曰、门神御我于外．不能达也．
<strong>东坡书金刚经</strong>
东坡先生居黄州时．手抄金刚经．笔力最为得意．然止第十五分．遂移临汝．已而入玉堂．不能终卷．旋亦散逸．其后谪惠州．思前经不可复寻．即取十六分以后续书之．置于李氏潜珍阁．李少愚参政．得其前经．惜不能全．所在辄访之．冀复合．绍兴初．避地罗浮．见李氏子辉．辉以家所有坡书悉示之．而秘金刚残帙．少愚不知也．异日偶及之．遂两出相视．其字画大小高下．黑色深浅．不差毫发．如成于一旦．相顾惊异．辉以归少愚．遂为全经云．黄文誉说．
<strong>何丞相</strong>
缙云何丞相执中在布衣时贫甚．预乡贡．将入京师．无以为资．往谒大姓假贷．阍人不为通．捧刺危坐．俟命．主人昼寝．梦黑龙蟠户外．惊寤出视．则何公在焉．问之曰．五秀何为至此．何第五．五秀者．其人呼秀才云．以所欲告．主人举万钱赠之．且曰、君异日言归．无问得失．必过我．何试竟．复造其家．馆于外庑．迨日暮．执卷徙倚楹间．主人仿佛又见黑龙蜿蜒而下．攀绕庭柱．就视之．则又何公也．心异之．密告何曰．君且大贵．毋相忘．已而何擢第．调台州判官．有术者能听物声知吉凶．闻谯门鼓角声．曰、是中有贵人．谁其当之．或意郡守贰．视之不然．凡阅数日．不可意．一日何乘轿出．术者见之．曰、此真贵人．角声之祥．不吾欺也．何后以徽宗皇帝藩邸恩．至宰相．终于太傅．赠清源郡王．
<strong>潘君龙异</strong>
缙云富人潘君．少贫．尝贸易城中．天且暮．值大雨．急避止道傍人家．不能归．因丐宿焉．不知其倡居也．倡夜梦黑龙绕门左．旦起视之．正见潘卧檐下．心以为异．延入厚礼之．欲与之寝．潘自顾贫甚．力辞至再三．强之不可．一日醉以酒合焉．自是倾家赀济之．不问其出入．潘藉以为商．所至大获．积财逾数十百万．因娉倡以归．生子擢进士第．至郡守．其家至今为富室云．
<strong>横山火头</strong>
常州横山观火头．暑月汲井．得冰一片．有蛙立其上．方以手执冰．蛙跃去．乃食其冰．遂绝谷不食．初不知书．自此晓然．后不知所之．宣和中也．李弥正似表说．
<strong>松江鲤</strong>
平江王子简．以四月八日至松江．市鱼虾放生．得巨鲤以为鲙．庖人取鱼断尾去鳞．惟头腹未殊．忽跃入江中．顷之索鲙．庖人以告．子简不加责．然意其鱼死矣．明年复以是日游松江．如前市鱼之鲤．鳞尾歼焉．庖人视之．盖昨岁鱼也．竟食之．
