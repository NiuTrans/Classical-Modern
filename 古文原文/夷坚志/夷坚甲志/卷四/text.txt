<strong>郑邻再生</strong>
绍兴十四年三月四日．江东宪司驺卒郑邻．久疾．梦二使追之．曰．大王召．行数十里．楼观巍然．使引之登阶．入朱门．庭下列男女僧道鸡犬牛羊．殿前挂大镜．照人心腑．历历可见．顷之王出．二使拥邻声喏．称追到郑邻．王问甚处人．何事到此．邻俯首答曰．本贯信州．被追来．不知何故．王命将到头事祖来．以笔点一字．顾吏曰．又却是此邻字．莫误否．判官携簿前白云．合追处州松阳郑林．王曰．若尔．则不干此人事．教回复命．检勾生死簿．称邻寿尚有一纪．半途呼邻前曰．看汝是一善人．在生曾诵经否．邻曰．默念高王经．看本念观世音经．王曰．汝视此闲凶不作善事．邻举首观殿下铁柱．系者甚众．五木被体．羸瘠裸立．绝无人状．柱上立粉牌志其罪．某人咒咀．某人杀生．某人斗杀．狱户施金钉．图大海．兽张口衔之．两庑皆鞫狱官．内有戴牛耳幞头者．周览而旋．王曰．汝已见了．还生时依旧积善．若见戮人．只念阿弥观世音佛名．令渠受生．汝得消灾介福．邻曰．领圣旨．遂退行数步．回首已无所睹．唯一叟白衣拄杖．邻问去饶州路．叟以杖指云．由此而左．得路宜亟行．稍缓有豺虎虫虺之毒．邻忧挠奔回遂寤．遍体流汗．乃初六夜矣．
<strong>吴小员外</strong>
赵应之．南京宗室也．偕弟茂之在京师．与富人吴家小员外．日日纵游．春时至金明池上．行小径．得酒肆．花竹扶疏．器用罗陈．极萧洒可爱．寂无人声．当垆女年甚艾．三人驻留买酒．应之指女谓吴生曰．呼此侑觞如何．吴大喜．以言挑之．欣然而应．遂就坐．方举杯．女望父母自外归．亟起．三人兴既阑．皆舍去．时春已尽．不复再游．但思慕之心．形于梦寐．明年．相率寻旧游．至其处．则门户萧然．当垆人已不见．复少憩索酒．询其家．曰．去年过此．见一女子．今何在．翁媪颦蹙曰．正吾女也．去岁举家上冢．是女独留．吾未归时．有轻薄三少年从之饮．吾薄责以未嫁而为此态．何以适人．遂悒怏不数日而死．今屋之侧有小丘．即其冢也．三人不敢复问．促饮毕言旋．沿道伤惋．日已暮．将及门．遇妇人冪首摇摇而前．呼曰．我即去岁池上相见人也．员外得非往吾家访我乎．我父母欲君绝望．诈言我死．设虚冢相绐．我亦一春寻君．幸而相值．今徙居城中委巷．一楼极宽洁．可同往否．三人喜．下马偕行．既至则共饮．吴生留宿．往来逾三月．颜色益憔悴．其父责二赵曰．汝向诱吾子何往．今病如是．万一不起．当诉于有司．兄弟相顾悚汗．心亦疑之．闻皇甫法师善治鬼．走谒之．邀同视吴生．皇甫才望见大惊．曰．鬼气甚盛．祟深矣．宜急避诸西方三百里外．傥满百二十日．必为所死．不可治矣．三人即命驾往西洛．每当食处．女必在房内．夜则据榻．到洛未几．适满十二旬．会诀酒楼．且愁且惧．会皇甫跨驴过其下．拜揖祈哀．皇甫为结坛行法．以剑授吴曰．子当死．今归试紧闭户．黄昏时有击者．无问何人．即刃之．幸而中鬼．庶几可活．不幸误杀人．即偿命．均为一死．犹有脱理耳．如其言．及昏．果有击户者．投之以剑．应手仆地．命烛视之．乃女也．流血滂沱．为街卒所录．并二赵皇甫师皆絷囹圄．鞫不成．府遣吏审池上之家．父母告云已死．发冢验视．但衣服如蜕．无复形体．遂得脱．江续之说。
<strong>鼠报</strong>
绍兴丙寅．夏秋间．岭南州县多不雨．广之清远．韶之翁源．英之真阳．三邑苦鼠害．虽鱼鸟蛇皆化为鼠．数十成群．禾稼为之一空．真阳报恩寺耕夫．获一鼠．臆犹蛇纹．渔父有夜设网．旦得数百鳞者．取而视之．悉成鼠矣．逾数月始息．以是米价翔贵．次年秋始平．僧希赐说。
<strong>李乙再生</strong>
李乙、字申叔．京师人．元名象先．政和中通判池州．为梅山寺主僧可久言．前二年因病亟．梦人(下缺一叶)二十六日也．余因说。
<strong>宋叔海梦缺</strong>
内容缺
<strong>蒋保亡母</strong>
乡人马叔静之仆蒋保．尝夜归．逢一白衣人．偕行至水滨．邀同浴．保已解衣．将入水．忽闻有呼其姓名者．声甚远．稍近听之．乃亡母也．大声疾言曰．同行者非好人．切不可与浴．已而母至．即负保．急涉水至岸．值一民居．乃掷于竹间．居人闻外有响．出视之．独见保在．其母及白衣皆去矣．叔静弟登说。
<strong>俞一公</strong>
俞一公、字彦辅．徽州婺源人．使气陵铄乡里．小民畏法．不敢与之竞者．必以术吞其赀．年益老．不改悔．绍兴壬戌岁大病．时作马嘶．一日．家人皆不在侧．彦辅忽起阖户．外人闻咆掷声．亟入视．则彦辅手足．皆成马蹄．身首未及化．腰脊已软．数起数仆．不能言．其家畏恶声彰露．舁入棺而瘗之．
<strong>方客遇盗</strong>
方客者．婺源人．为盐商．至芜湖遇盗．先缚其仆．以刃剚腹．投江中．次至方．方拜泣乞命．盗曰．既杀君仆．不可相舍．方曰．愿一言而死．问其故．曰．某自幼好焚香．今箧中犹有水沉数两．容发箧取之．焚谢天地神祇．就死未晚．许之．移时香尽．盗曰．以尔可愍．奉免一刀．只缚手足．缒以大石．投诸水．时方出行已数月．其家讶不闻耗．一日忽归．妻责之曰．尔既归．何不先遣信．曰．汝勿恐．我某日至芜湖．为贼所杀．尸见在某处．贼乃某人．今在某处．汝急以告官．妻失声号泣．遂不见．具以事诉于太平州．如其言擒盗．二事皆县人李镛说。
<strong>水府判官</strong>
齐琚、字仲玉．饶州德兴人．温厚好学．家苦贫．教生徒以自给．绍兴丁卯．就馆于同邑董时敏家．约已定．过期不至．董遣书促之．才及门．闻哭声．则琚死两日矣．琚所善汪尧臣．言琚以去年季冬得疾．梦人持文书至．曰．某王请秀才为水府判官．发书视之．中云．不得顾父母．不得恋妻子．琚与约正月十三日当去．既觉．语家人曰．我明年正月十三日死．自是谢医却药．食饮尽废．时时自言曰．彼中大有好处．那能久住此．家人初窃忧之．至期．虽无它．然自此遂困殆不复语．又八日．乃不起．尧臣说．
<strong>陈五鳅报</strong>
秀州人好以鳅为干．谓于水族中性最暖．虽孕妇病者皆可食．陈五者．所货最佳．人竞往市．其徒多端伺其术．不肯言．后得疾．踯躅床上．才著席．即呼謈．掖之使起．痛愈甚．旬日死．遍体溃烂．其妻方言夫存时．每得鳅置器内．如常法用灰盐．外复多拾陶器屑．满其中．鳅为盐所蜇．不胜痛．宛转奔突．皮为屑所伤．盐味徐徐入之．故特美．今其疾宛然如鳅死时云．
<strong>侯元功词</strong>
侯中书元功蒙密州人．自少游场屋．年三十有一．始得乡贡．人以其年长侻．不加敬．有轻薄子画其形于纸鸢上．引线放之．蒙见而大笑．作临江仙词题其上曰．未遇行藏谁肯信．如今方表名踪．无端良匠画形容．当风轻借力．一举入高空．才得吹嘘身渐稳．只疑远赴蟾宫．雨余时候夕阳红．几人平地上．看我碧霄中．蒙一举登第．年五十余．遂为执政。
<strong>驿舍怪</strong>
侯元功自密州与三乡人．偕赴元丰八年省试．止道旁驿舍．室中四隅各有榻．四人行路甚疲．分憩其上．皆熟寝．二仆附火坐．闻西北角悉率有声．灯忽暗．一物毛而四足如猪状．直登榻．嗅士人之面至足．其人惊魇．顷之方定．物既下．别登一榻如前．其人亦惊呼．最后至元功卧榻．未暇嗅．如有逐之者．苍黄而下．急窜去．复由西北角而灭．元功亦觉．呼三人者起食．皆言梦中有怪兽压吾体．不知何物也．仆始道所见．元功心独喜自负．既入京．元功擢第．而三人者遭黜．俱客死京师云．高思道说。
<strong>孙巨源官职</strong>
孙洙、字巨源．年十四．随父锡．官京东．尝至登州．谒东海庙．密祷于神．欲知它日科第及爵位所至．夜梦有告之者曰．汝当一举成名．位在杂学士上．既觉颇喜．然年尚幼．未识杂学士何等官．问诸人．人曰．吉梦也．子必且为龙图阁学士．后擢第入朝．历清近．眷注隆．异数以梦语人．元丰二年．拜翰林学士．宾客皆贺．孙愀然曰．曩固相告矣．翰苑班冠杂学士．吾其止是乎．今日之命．宜吊不宜庆也．才阅月．省故人城外．于坐上得疾．神宗连遣太医诊视．幸其愈．且以为执政．后果愈．上喜．使谓曰．何日可入朝．即大用矣．省吏闻之．络绎展谒．冠盖填门不绝．孙私语家人．我指日至二府神言何欺我哉．临当朝．顾左右曰．我病久．恐不堪跪起．为我设茵褥．且肄习之．方再拜．疾复作．不能兴．遽扶视之．已绝矣．孙公在时．尝一日锁院．宣召者至其家．则已出．数十辈踪迹之．得于李端愿太尉家．时李新纳妾．能琵琶．孙饮不肯去．而迫于宣命．不敢留遂入院．草三制罢．复作长短句．寄恨恨之意．迟明遣示李．其词曰．楼头尚有三通鼓．何须抵死催人去．上马苦匆匆．琵琶曲未终．回头凝望处．那更廉纤雨．漫道玉为堂．玉堂今夜长．或以为孙将亡时所作．非也．李益谦相之说．相之孙．公曾外孙也．
<strong>胡克己梦</strong>
胡克己、字叔平．温州人．绍兴庚申应乡举．语其妻曰．吾梦棘闱晨启．它人未暇进．独先入坐堂上．今兹必首选．妻曰．不然．君不忆论语乎．先进者第十一也．暨揭榜．果如妻言．
<strong>项宋英</strong>
项宋英．温州人．宣和中．浪游婺女．乡人萧德起振为仪曹．馆之书室．与语至夜．留酒一壶．曰．我且归．不妨独酌．项方弛担疲甚．即就枕．俄有妇人至．与之言．酌巨觥以劝．意其萧公侍儿．不敢狎．不得已少饮．妇人强之使尽．项疑且恐．乃大呼．萧公之弟扩．闻之亟至．扣户问所以．妇人始去．扩入见衾席间．皆为酒沾渍．验之．则向所留酒也．明日问诸人．乃某官昔年尝殡亡女于此．项即徙室．自是不复遇．绍兴八年．试南京．馆于临安逆旅．一夕在室中．终夜如与人对语．同邸者询之．项曰．婺女所见之人．今复来矣．然亦亡它．又十年方卒．
<strong>江心寺震</strong>
绍兴丙寅岁．温州小民数十．诣江心寺．赴诵佛会．或自外入．言江水极清．非复常色．竞出门观之．众僧方坐禅．顾廊庑间有烟焰．惧不敢起．顷之．黑雾内合．对面不能辨．雷电震耀．两刻而止．观者五人死泥中．余皆不觉．有行者方在厨涤器．一神身绝长大可畏．引其手以出．将及门．复有一神至．曰．莫错莫错．即舍之．复入厨引一人出．亦陨于外．凡死者六人．三事皆林熙载宏昭说。
