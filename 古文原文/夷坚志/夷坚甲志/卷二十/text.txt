<strong>木先生</strong>
汪致道叔詹徽州歙人．绍兴十八年．以司农少卿总领湖北财赋．尝赴大将田师中宴集．最后至．漕使鄂守先在．与田奕棋．道人木先生者．亦坐于旁．见汪揖曰．久别健否．汪愕曰．相与昧平生．何言久别．道人曰．公已为贵人．忘之耶．独不记宣州道店谈牛奇章事乎．汪矍然起谢．道人去．汪谓诸客曰．崇宁五年初登第．得宣州教授．以冬月单车之官．投宿小村邸．唯有一室．一秀才已先居之．日甚暮．大雨不可前．不得已推户径入．曰．值暮至此．与公同此室可乎．秀才方踞火坐．顾曰．唯唯．良久忽言曰．公曾读唐书否．某愠曰．某虽寡学．宁鄙陋至是．又笑曰．记得牛僧孺传否．某不答．秀才曰．吾言无他．公乃僧孺后身．前生为武昌节度使．缘未尽．今生当再往．异时官禄多在彼土矣．某异其语．疑为相师．问其姓字．徐对曰．公知有雍孝闻者乎．吾是也．自崇宁之初．殿廷驳放．浪迹山林．偶有所遇尔．扣之不肯言．终夕相对．论文而已．至晓而去．不复再见．适睹道人之貌．盖雍君也．风采与四十年前不少异．真得道者也．坐客莫不惊叹．汪再漕湖北．又守鄂州．为总领．累年皆在武昌．木生名广莫．往来汉沔间．见人唯谈文墨．殊不及他事．无有知其为异人者．沈道原浚亦识之云．政和中．以道士入说法．徽宗谓其得林灵素之半．故以木为姓．汪说．
<strong>灵芝寺</strong>
绍兴十二年．唐信道廷对毕．馆于西湖灵芝寺．时已五月．二仆纳凉湖边．呼声甚急．唐往视之．二仆共挽一僧．云．僧走欲赴水．一足已溺．呼之不肯回．力挽其衣．犹不能制．遂与归室中．寺之人云．顷寇犯临安．两僧死于湖．今其鬼耳．问溺者所见．曰、两僧来告．孤山设浴甚盛．邀同舟以行．一足已登．而为人掣其后．故不得去．心殊恨恨也．坐少定．复发笥取新衣著之．并易履袜．若有导之者．径趋水滨．数僧急尾救之．既还．诋救者曰．我适游处甚佳．尔辈何见疾．必强我归．我终一去耳．主僧遣三人护之于室．而扃其外．唐所寓舍与之邻．惟以苇席为限．闻为鬼所凭．作诗云云．唐唯记其一句曰．日日移床下风．盖窃东坡语也．唐诮之曰．汝生为出家子．视形骸如土木．虽不幸死．当超然脱去．乃甘留恋为游魂滞魄．真可羞也．答曰．吾非为厉者．欲度此僧．故与之俱．且何预尔事．唐曰．吾视人垂死而不救可乎．且汝既不能自脱．又枉以非命害一人．何益于汝．空令湖中增一鬼耳．相往复至夜半．鬼益怒．叱曰．只尔亦非了生死者．唐嘻笑应之曰．我当死即死．必无幽滞．终不効汝加非理于生人．鬼似悟唐说．不复有语．久之．僧始昏睡．迨晓问之．乃会稽人．主僧令送归其家．唐后见之于鉴湖鹫台寺．云只忆初赴水时事．余皆不知也．
<strong>王壁魁荐</strong>
王炳文壁明州人．靖康元年．赴淮南试于楚州．寓龙兴寺．寺大门内有人题曰．东壁之光．下照斗牛．今年王壁当魁荐．问诸僧及阍者．皆不知何人所书．是岁王果为解头．三事皆唐信道说．
<strong>太山府君</strong>
孙点、字与之郑州人．温靖公固诸孙也建炎四年．知泉州晋江县．居官以廉介自持．是岁七月．叛将杨勍．自江西轶犯郡境．点出御寇．归而疽发于背．主簿入卧内省之．胥吏数人在旁点顾户外曰．何人持书来．皆莫见．少焉点举手左右．口中嗫嚅．为发书疾读之状．主簿问何书．曰．檄召点为太山府君．顾吏曰．此有石倪及徐楷二人乎．吏曰．有石教授者．居别村．无徐楷．但有涂楷解元耳．点曰．何用措大为．诸吏怪其语不伦．无敢问．后三日卒．石倪者、字德初．方待次乡里．绍兴三年．以官期未至．诣临安．欲有所易．得疾于抱剑邸中．以七月中死．涂楷．字正甫．时为州学谕．同舍生每戏之曰．君往太山．他日朋友游岱．藉君为地也．楷闻倪死．颇不乐．从天宁寺长(下缺一叶)意主仓庾之出入．首录置狱中．数日掠死．其家乞收葬．不许．裸其尸验之．邵惧．每问即承．如是十月许．凡眉之吏民．连系者数百．而死者且十辈．提点刑狱缙云周彦约绾知其冤．亟自嘉州亲诣狱疏决．邵乃得出．阅实其罪无有也．但得其以酒馈游客．及用官纸札过数等事．方具狱．杨生即死．狱吏数人继亡．明年命下．邵坐贬三官．归犍为之西山．其秋眉山士人史君正燕处．人邀迎出门．从者百余．皆绣衫花帽．驭卒鞚大马．甚神骏．上马绝驰．目不容启．到一甲第．朱门三重洞开．马从中以入．史欲趋至客次．驭者不可径造厅事．坐上绯绿人数十．皆揖史居东向．辞曰．身是布衣．安得对尊客如此．其一人曰．今日之事公为政．何必辞之．前白曰．帝召公治邓安民狱．今未也．俟公登科毕．即奉迎矣．史不获已就坐．欠伸而寤．不为家人言．密书之．又明年．史赴廷试．过荆南．时吴君适帅荆．得疾．亲见鬼物往来其前．避正堂不敢居．无几而死．史调官还．至夔峡小疾．语同舟者曰．吾当死．君今报吾家．令取去秋所书者观之．可知也．是夕果卒．又二年．所谓贵客者．暴亡于成都驿舍．又明年十一月．邵见安民露首持文书来白曰．安民冤已得伸．阴狱已具．须公来证之．公无罪也．指牍尾请书名．已而复进曰．有名无押字．不可用．邵又花书之．始去．邵知不免．盛具延亲宾乐饮．逾六日．正食间．觉肠中微痛．却去医药．具衣冠待尽．中夜卒．成都人周时字行可说．邵守眉日．行可为青神令．
<strong>邓安民狱缺</strong>
内容缺
<strong>盐官孝妇</strong>
绍兴二十九年闰六月．盐官县雷震．先雷数日．上管场亭户顾德谦妻张氏．梦神人以宿生事责之曰．明当死雷斧下．觉而大恐．流泪悲噎．姑问之．不以实对．姑怒曰．以我尝贷汝某物未偿故耶．何至是．张始言之．姑殊不信．明日暴风起．天斗暗．张知必死．易服出屋外桑下立．默自念震死既不可免．姑老矣．柰惊怖何．俄雷电晦冥．空中有人呼张氏曰．汝实当死．以适一念起孝．天赦汝．又曰．汝归益为善．以此下缺
<strong>曹氏入冥</strong>
靳师益．济州人．父守中．官至尚书郎．绍兴二十九年．靳为余杭主簿．妻曹氏．以六月病卒．已敛经夕．一足忽屈伸．靳惊视之．面衣沾湿有泣涕处．靳号恸曰．得无以后事未办乎．他何所欲言．拊其体渐温．已而叹曰．我欲钱用．靳命焚纸镪数束．曰．未也．又焚之如初．久而稍苏．掖之起坐．流泪滂言曰．先姑唤耳．忆病昏之际．二妇人来云．恭人请．即俱出门．肩舆去甚速．至官府．户内列四曹．只记其一．曰南步军司．方裴回无所之．遇阿舅生时所使老兵．遮拜曰．何得至此．以姑命对．即引入．两庑间皆系囚．呻吟之声相属．升自东阶．舅金冠绛袍．若今王者．与紫衣白衣人鼎足议事．且置酒．闻舅语云．三官更代．有无未了事件．顷之送二客还．吾自屏间趋出拜．舅骇曰．谁呼汝来．亦以姑对．舅与俱入．姑冠帔坐堂上．若神祠夫人．侍儿持雉扇环立甚众．舅责曰．渠家儿女多．何得招致．姑曰．以乏钱故也．吾又趋拜．且问需钱何用．姑曰．吾长女以妒杀婢媵．久絷幽狱．狱吏邀贿．无所从得．不获已从汝求之．又曰．于汝为吾转轮藏．已尽用了．更为诵梁武忏．救吾女．少时舅促归．命询肩舆者食．曰已食．遂遣吾出．相戒曰．勿泄此事．恐不利于汝．送至车上．从者十余人．皆黄衣金甲．其行如飞．既到家．黄衣求金．凡两焚钱始去．自此疾愈．然才旬日复死．人谓其漏言不免云．
<strong>断妒龙狱</strong>
郭三雅妻陆氏．秀州海盐人．平时端靖有志操．绍兴二十八年六月十五日．呼其子昭戒之曰．吾数日后当死．切无即敛．丁宁数四．昭忧之．亦未敢尽信．及期无疾而逝．心犹微温．奄奄有出入息．十日复生．曰．姑苏某龙王嬖一妾．遭夫人妒忌．以棰死．鞫讯天狱．累年不能决．上帝命我诘其情．一问而得之．奏牍已上．信宿当就刑．是时必暴风雨．至七月五日．平江大风驾潮．漂溺数百里．田庐皆被其害．三事窦思永说．
<strong>义夫节妇</strong>
建炎四年五月．叛卒杨勍寇南剑州．道出小当村．掠一民妇．欲与乱．妇人毅然誓死不受污．遂遇害．弃尸道旁．贼退．人为收瘗之．尸所枕藉处．迹宛然不灭．每雨则干．晴则湿．往来者咸叹异焉．或削去之．随即复见．覆以他土．则迹愈明．至今犹存．又有顺昌县军校范旺者．当范汝为乱时．邑中群盗余胜等．亦窃发．土军陈望．素喜祸．欲举寨应之．旺叱众曰．吾等父母妻子．皆取活于国．今力不能讨贼．更助为虐．岂不惭见天地．凶党忿其语切．亟杀之．一子曰佛胜．年二十．以勇闻．贼诈以父命召之．至则俱死．妻马氏．闻夫子皆死．哭于道．贼胁污之．不从．磔于木．节解之．后数月贼平．旺死处砖上．隐隐留尸迹．不少翳．邑人相与揭其砖．聚而祠之．已又图象于城隍．绍兴六年．建安人吴逵．通判州事．以其事闻．诏赠承信郎．许立庙．顺昌丞苏灏领役．梦旺具簪笏进谒．具谢董督之意．且曰．初被害时．为凶徒剔去左目．引苏视之．又别有一旺僵尸在地．著短布白衫．复指庙之东南隅．曰．遗迹犹在是．已寓意於邑令矣．幸公念之．苏明日入庙中．问旺死时状．皆曰然．而莫有知其剜目者．东南隅则砖祠故处也．于是访得五砖纳诸庙．县令黄亮闻之．以语妻蔡氏．蔡惊曰．昨夕亦梦紫衣人谒君于廷．君揖之．升厅及阶．逊谢而去．其姓名则范旺也．岂丞所谓寓意者乎．旺一卒以忠死．妇人以节死．没而不朽．渠不信云．
<strong>葵山大蛇</strong>
王履道左丞．葬于泉州之葵山．去城四十余里．山多蛇．墓人张元者．养羊十余头．往往为所吞噬．元操刈镰出迹捕．正见大蛇擒一羊．蟠束数匝．先啮肤吮血已．乃喷毒其中．羊渐缩小．软若无骨．始吞之．元旁立伺隙．奋刃而前．蛇昂其首．高五尺许．摇舌鼓怒．为搏人之势．元投以刃．刃坠．元奔归．呼其子．别携刀往．蛇犹在故处未去．迎刺之．断首而死．尾有两歧．利如钩．秤其肉．重六十斤．背皮至阔一尺五寸．守冢僧曰．此特其小者耳．一窟于山者．身粗若瓮．每出时．大木皆振动云．
<strong>融州异蛇</strong>
马扩子充．谪融州．居天宁寺．营厕于竹间．尝持矛奏溷．闻若有叱之者．周视之．则无人焉．复闻再叱声．乃一蛇在屋角．开口吐舌．头如斗大．马摏之以矛．刃入于栋．亟出唤仆共视．蛇已死．但不见其体．注目寻索．仅如细绳．缠榱桷数十匝．取以视邦人．虽戴白之老．亦无有识其为何等蛇者．
<strong>一足妇人</strong>
绍兴十七年．泉州有妇人．货药于市．二女童随之．凡数日．好事者窃迹其所止．乃入封崇寺之僧堂．堂空无人．独三女者共处．旁人夜夜闻捣药声．旦则复出．初未尝见其寝食处也．他日．寺僧密窥之．乃皆一足．失声叹吒．妇人如已闻之．明日不复见．三事王嘉叟说．
