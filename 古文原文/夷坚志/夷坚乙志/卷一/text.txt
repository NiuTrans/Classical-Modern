<strong>更生佛</strong>
仙井监兰池乡民鲜逑．因病误服药．病且亟．恍忽不知人．见三黄衣吏持檄来追．别有二白衣者．啸于梁上．逑命其家焚纸钱祝之．曰．有子买药未还．愿延须臾．三人喜．载钱以出．至暮子归．三人从以入．逑遂死．与二白衣同行．盖亦就逮者．一曰蜍充．一曰税中定．行久之．入大城．门阙三重．宫室甚壮．遇故人曹惟吉．先死数岁矣．问逑来故．逑曰．被追至此．不知何事也．曹贺曰．有乡人在．可勿忧．曰．谁邪．曰．虞太博．今判更生道．明日为更生佛矣．宜速往．少焉吏引入殿下．王者旒冕坐其上．先呼中定及充．皆释去．相去颇远．不知所云如何也．既而问逑．平生修何善．对曰．家贫无力．但尝游瓦屋山．瞻辟支佛．瑞色甚胜．及以一木施天翁堂耳．吏与纸笔．使录所言．持以上．王书其后曰．放还．逑拜于庭．回数步间．有呼之者．王临阶语曰．为我报家人．令设更生道场．且诵更生佛名．语毕．白光腾上．室宇赫然．逑又拜而出．至大楼阙下．望题榜绿牌金字．曰大慈大悲更生如来．才出门即苏．妻子正哭泣．具榇将敛矣．时绍兴十八年六月二十六日也．明日．奔诣虞氏述所见．适虞公小祥日云．虞名祺．字齐年．平生不读佛书．尝为夔潼漕．方军兴时．诸道以聚敛为先务．惟虞所部．独晏然不扰．最后在潼川．当绍兴十七年．属微疾．至六月二十七日．凭几不语．忽睨坐客曰．古佛俱来．吾亦归矣．子允文旁立泣下．又顾曰．身得为佛．有何不可．客异其言．已含笑而逝．及逑事传．然后虞成佛之证益显．更生佛名．见大涅槃经中．新宁丞桀璜作记．
<strong>臭鬼</strong>
开封人张俨．说政和末年清明日．太学士人某．与同舍生出郊纵饮．还缘汴堤而上．见白衣人在后．相去十数步．堂堂一丈夫也．但臭秽逆鼻．初犹意其偶相值．已而接踵入学．问同舍皆莫见．殊怪之．逮反室．则立左右．扣之不答．叱之则隐．倏忽复见．追随不少置．臭日倍前．士人不胜其惧．或教之曰．恐君福浅．或为冤所劫．盍还家养亲．无以功名为念．脱可免．乃如之．甫出京．其人日以远．遂不见．士人家居累年．不能无壹郁．二亲复督使修业．心忘前怪矣．遂如京师参告．逾月因送客至旧饮酒处．复遇其人．厉声曰．此度见汝不舍矣．相随如初．而臭益甚．士人登时忱忽．遂卧病旬日卒．
<strong>庄君平</strong>
李伯纪丞相少弟季言纶云．福州有道人．无他技．独传相神仙之术．曰．有道之士．所以异于人者．眼碧色也．尝于市中见老叟．须发如雪．而两脸红润．瞳子深碧．窃迹其所往．正在一客邸中．明日．徙就之．执弟子礼甚谨．同室而居．凡岁余．邈然无所契．一夕寒甚．叟起将便旋．为捧溺器以进．叟讶其暖．答曰．惧冷气伤先生．置诸被中尔．叟大感异之．曰．吾不知子之有心如此．其可不以实告．吾乃汉庄君平也．行天下千岁矣．未见有如子者．探囊取一书授之．曰．读此可得道．天明叟出．遂不归．其书乃五言诗百篇．皆修身度世之说．季言颇能诵之．今但记其语云．事业与功名．不直一杯水．又云．独立秋江水．三句而已．道人留闽．久之亦不见．
<strong>仙弈</strong>
南剑尤溪县浮流村民林五．十六樵于山．见二人对弈．倚担观之．旁有两鹤啄杨梅．堕二颗于地．弈者目林使拾之．俯取以食．遽失二人所在．林归即辟谷不食．不知其所终．
<strong>蟹山</strong>
湖州医者沙助教之母．嗜食蟹．每岁蟹盛时．曰市数十枚．置大瓮中．与儿孙环视．欲食则择付鼎镬．绍兴十七年死．其子设醮于天庆观．家人皆往．有十岁孙．独见媪立观门外．遍体皆流血．媪语孙曰．我坐食蟹业．才死即驱入蟹山受报．蟹如山积．狱吏叉我立其上．群蟹争以螯爪刺我．不得顷刻止．苦痛不可具道．适冥吏押我至此受供．而里域司又不许入．孙具告乃父．泣祷于里域神．顷之．媪至设位所．曰．痛岂复可忍．为我印九天生神章焚之．分给群蟹．令持以受生．庶得免．遂隐不见．其家即日镂神章板．每夕焚百纸．终丧乃罢．徐说．
<strong>佐命功臣</strong>
李希亮．政和中为郎官．其邻士甚贫．以教授为业．尝借马出城．归而言曰．一月前梦金紫人．言吾汝六世祖也．国初为佐命功臣．墓在京城外十数里之某村．有祀享田．岁可得米二百斛．去世已久．不知子孙凋零如此．今田故在．但为掌墓者所擅．汝往料理．足以糊口矣．既觉．未敢遽往．昨夕复梦．颇见谯责．某谢曰．自少孤苦．不省先垅所在．与墓人亦不相识．且无契券．何以能取．祖曰．汝言大有理．此田尝有碑具载．今为守者瘗于门外草中．第如吾言发视．必可得．某以再梦之验．故以今日往．得大墓园良是．而荒秽殊甚．呼守者出．责以不治之罪．答曰．久无人拜扫．故至此．问田所在．谩云无之．令取碑为证．曰．不知所在矣．命锹锸斸地．果于近门草间尺许得之．守者惊惧惭服．乃具说田处．亦颇有为豪右吞并者．今当讼于开封．乞正之．希亮大异其事．为赞于府官．尽得其田．居数月．复谓希亮曰．夜梦祖告云．行得官矣．吾同时佐命有来为相者．以汝属之．渠当不忘旧好也．未几．郑达夫拜相．首乞甄录创业勋臣之裔．于是例得一官．王嘉叟记志士人姓名．
<strong>变古狱</strong>
大观初．司勋郎官郭权．死而复生．言遍至阴府．多见近世贵人．其间一狱．囚系甚众．问之．曰．此新所立变古狱也．陈方石说
<strong>侠妇人</strong>
董国庆、字元卿．饶州德兴人．宣和六年．登进士第．调莱州胶水县主簿．会北边动兵．留家于乡．独处官下．中原陷不得归．弃官走村落．颇与逆旅主人相往来．怜其羁穷．为买一妾．不知何许人也．性慧解．有姿色．见董贫．则以治生为已任．罄家所有．买磨驴七八头．麦数十斛．每得面．自骑驴入城鬻之．至晚负钱以归．率数日一出．如是三年．获利愈益多．有田宅矣．董与母妻隔阔滋久．消息杳不通．居闲戚戚．意绪终不聊赖．妾数问故．董嬖爱已甚．不复隐．为言我故南官也．一家皆处乡里．身独漂泊．茫无还期．每一深念．几心折欲死．妾曰．如是何不早告我．我有兄．喜为人谋事．旦夕且至．请为君筹之．旬日．果有估客．长身而虬髯．骑大马．驱车十余乘过门．妾曰．吾兄也．出迎拜．使董相见．叙姻连．留饮至夜．妾始言前日事以属客．是时虏下令宋官亡命许自言．匿不自言而被首者死．董业已漏泄．又疑两人欲图已．大悔惧．乃抵曰无之．客奋髯怒且笑．曰．以女弟托质数年．相与如骨肉．故冒禁欲致君南归．而见疑若此．脱中道有变．且累我．当取君告身与我以为信．不然．天明缚君告官矣．董益惧．自分必死．探囊中文书．悉与之．终夕涕泣一听客．客去．明日控一马来．曰．行矣．董呼妾与俱．妾曰．适有故．须少留．明年当相寻．吾手制纳袍以赠君．君谨服之．惟吾兄马首所向．若反国．兄或举数十万钱为馈．宜勿取．如不可却．则举袍示之．彼尝受我恩．今送君归．未足以报德．当复护我去．万一受其献．则彼责塞．无复顾我矣．善守此袍．毋失去也．董愕然怪其语不伦．旦虑邻里觉．即挥涕上马．疾驰到海上．有大舟临解维．客麾董使登．揖而别．舟遽南行．略无资粮道路之备．茫不知所为．而舟中人奉视甚谨．具食食之．特不相问讯．才达南岸．客已先在水滨．邀诣旗亭上．相劳苦．出黄金二十两．曰．以是为太夫人寿．董忆妾别时语．力拒之．客曰．赤手还国．欲与妻子饿死耶．强留金而出．董追及．示以袍．客骇笑曰．吾智果出彼下．吾事殊未了．明年当挈君丽人来．径去不反顾．董至家．母妻与二子俱无恙．取袍示家人．俾纵绽处．黄色隐然．折视之．满中皆箔金也．既诣阙自理．得添差宜兴尉．逾年客果以妾至．秦丞相与董有同陷虏之旧．为追叙向来岁月．改京秩干办诸军审计．才数月卒．秦令其母汪氏哀诉于朝．自宣教郎特赠朝奉郎．而官其子仲堪者．时绍兴十年三月云．范至能说．
<strong>食牛梦戒</strong>
周阶、字升卿．泰州人．寓居湖州四安镇．秦楚材守宣城．檄摄南陵尉．以病疫告归．梦就逮至官府．绯袍人据桉治囚．又有绯绿者数十人．以客礼见．环坐厅事．一吏引周问曰．何得酷嗜牛肉．叱令鞭背．数卒捽曳以去．周回顾乞命．且曰．自今日以往．不唯不敢食．当与阖门共戒．坐客皆起为谢罪．主者意解．乃得归．梦觉．汗流浃体．疾顿愈．至今恪守此禁．时时为人言之．绍兴三十年．周监盐官仓．
<strong>羊冤</strong>
吴道夫说其妻族弟．为淮西一邑主簿．邑陋甚．无人屠羊．簿与令尉议共醵金．买诸旁郡字养之．非祭祀及大宾客与公家所当用．勿得以私意杀．约已定．久之．簿妻妹自远来．相见喜甚．买酒款曲．仓卒无以具馔．辄烹一羊．酒罢．二妇人同宿．簿独寝外舍．且五更闻羊鸣床下．其声怒而哀．拊床惊之．不止．少选登床．以角触簿．且啮且骂．作人言曰．买羊待杀．尔之谋也．与众为誓而首背之．我某日当祭社乃死．今遽杀我不义．必偿我命乃可．簿曰．是我之罪．不敢逃死．姑容入室别妻子．且嘱后事可乎．羊曰．当尔杀我．肯少贷邪．簿亟入扣寝门呼妻．妻方与妹酣寝．寂不应．簿曰．我以冤督死甚急．故欲与而别．忍不相应．我死矣．尔勿得嫁．否则当为厉以报尔．妻惊觉启门．则其夫已卧血中死．直宿小史云．但见簿说争时事．无所睹也．妻尚少．父母欲嫁之．每媒氏至．必梦故夫责己．竟守志焉．
<strong>赵子显梦</strong>
赵公称、字子显．旧居泉南．绍兴二十八年．为赣州守．族人以穷来相依．舍之它馆．日馈食之．每约饬使勿为过．尝昼寝．梦故居门庭．毛血狼籍．命扫除之．随即如故．旁舍人来告已屠牛若干矣．矍然而寤．护戎以逻事入白曰．宗室某子自泉州来．以旧识使君．屠数牛为市．考其数与梦合．子显悟神告．逮捕穷治．抵其仆于罪．遣出境．遂严其禁．赵不庮说．
<strong>梦读异书</strong>
沈浚、字道元．钱塘人．为人清修不妄语．居湖州仙潭村．郡中亲表间．尝以姻事邀致入城．宴饮稠叠．连日不得归．意颇厌倦．梦谒友人陆维之．见堆桉有书数十种．主人方束带．沈信手披一编．其间章之多寡．大抵类真诰．择一章最简者读之．其词云．人喜食桃李．桃李不可多食．食蟹大可笑．凡食蟹必杀．凡学道必以纯阳得道杀阴也．如不得已．能食车中之鼠．溷厕之蜣螂乃可．读未尽数句．维之顾曰．文颇怪．子宜毕之．俱一笑乃觉．欲寻其致梦之由而不可得．久之始悟．半岁前有婺女僧怀政来．同寓慧通寺．政作东坡玉糁羹．约沉陆共之．陆至则羹尽矣．因戏政曰．恰沿河来．见舟中妇人．作洗手蟹．偶得一诗持赠子云．紫髯霜蟹谷如纸．蒲萄作肉琥珀髓．主人揎腕研两螯．点醋揉橙荐新醴．痴禅受生无此味．一箸菜根饱欲死．唤渠试与轑釜底．换取舌头别参起．坐皆传玩击节．沉默有感．徐曰．诗则美矣．其如语大工何．维之惊谢．沈自是不食蟹．稍证梦中大可笑之说．又二年因饵苍术．禁食桃李．方尽省一章语云．沈自有文记此．
<strong>李三英诗</strong>
旧传郑獬榜进士周师厚者．策名居五甲末．才压一人曰陈传．师厚戏为语曰．举首不堪看郑獬．回头犹喜见陈传．绍兴二十七年．永嘉王十朋、魁多士．同郡吴已正为殿．李三英以特奏名．得出身．列于吴下．吴效前语曰．举头不敢攀王十．伸脚犹能踏李三．其歇后体殆若天成云．
<strong>小郗先生</strong>
李次仲季与小郗先生游建康市．入茶肆．见丐者蹒跚行前．满股疮秽．李谓郗曰．此人恶疾如此．愿先生救之．郗曰．不难也．正恐怪奇惊众耳．李固请．乃索纸一幅．吐津涂其上．稠如胶饧．持以与丐者．令贴于股．移时问之曰．觉热否．曰．始时甚痛．已而极痒．今正热不可忍．郗揭纸．命李视之．新肉已满．瘢痕悉平．市人争来聚观．郗于众中逸去．李急追访之．不及矣．汤与立说．
