<strong>梦登黑梯</strong>
俞舜凯．徽州人．绍兴十八年赴省试．梦红黑二梯倚檐闲．有使登红梯者．俞顾梯级甚峻．辞以足弱不能蹑．遂登黑梯．造其颠而寤．是岁中特奏名一人．楚贽说．亦徽人．
<strong>张文规</strong>
张文规、字正夫．高安人．以特奏名入官．再调英州司理参军．真阳县民张五数辈盗牛．里人胡达、朱圭、张运、张周孙等．率保伍追捕之．群盗散走．独张五拒抗不去．达杀之而取其赀．盗不得志．反以被劫告于县．县令吴邈．欲邀功．尽取达圭以下十二人送狱．劾以强盗杀人．锻炼备至．皆自诬服．圭运二人瘐死．既上府．事下司理院．文规察囚辞色．疑不实．一问得其情．又获盗牛党以证．狱具．胡达以手杀人杖脊．余人但等第杖臀而已．圭运乃无罪．时元祐七年也．邈计不行．恚忿归番禺．呕血死．文规雪冤狱活十人．当得京秩．郡守方希觉．以其老生无援．不为剡奏．但用举者迁临川丞．绍圣四年之官．明年夏四月癸卯．以验尸感疾遂困．勺饮不入口者一月．昏不知人．家人环泣待尽．越五月辛未．忽微作声．索水饮．身渐能动．大言曰、速差人般取舩上行李．至夜半．神气始定．乃言方病在床．闻一人呼云．英州下文字．即出视之．有公吏三四辈曰、摄官人照证事．吾告以病笃．乏力不能行．又无公服．吏曰、彼中自有公服．已具舟岸下矣．不得已与俱往．顷刻闲至英．视井邑人物．历历如旧．唯市中酒楼不见．问左右．曰、焚之矣．吏止之．令俟取公案．须臾而回．问何等文书．曰、吴邈解胡达案也．吾念邈死已久．何为追我．方悟已死．稍行前．入大官府．门庑严峻．戈戟列卫甚整．同行者十余人．将入门．一卒持衣冠至．服而入．或告曰、有持水浆来者．切勿饮．饮则不得还．又前至一门．卫兵愈盛．力士数十．皆执斧钺．果有持水至者．同行皆饮．吾辞以不渴．又易茶以来．复辞之．其人怒曰．何为难伏事．复前行．追者先入门．出引众俱进．殿宇楼观．金碧相照．殿上垂帘．皆不敢仰视．潜问殿上为谁．曰、王也．俄传呼驱同行者使前．旋即捽去．最后方及吾．闻帘内所问果吴邈事．一一以实对．王曰、吾亦详知．然必须卿至结正者．贵审实尔．吾奏曰、臣自勘此狱．使十人将死得生．独不蒙朝廷赏劳．敢问其说．王曰、临川丞即酬赏也．吾曰、若准赏格．当改合入官．而今但用举者循资耳．王曰、岂有举主二人．而遽得丞大邑乎．盖吾初得二荐章．既赴部．而广东提刑王彭年者．已不可用．不谓冥间知之如此之的．遂奏曰、官职既有定分．愿以微功少延寿数．即闻殿上索簿．吏抗声云、已蒙王判．则见文书自帘出．降付卫者．引吾至所司．遥见吴邈荷校于帘下．而朱圭、张运、立其傍．吾借书欲观．卫者不可．曰、至司则见矣．指司吏曰、此濮州举人也．行己正直．明法不第．故死得主判于此．至司揖吏．问所判．吏出示纸尾有添一纪三字．吾佯为不晓．以问吏．吏曰、子宿学老儒．岂不晓其义乎．一纪者、十二年也．子有雪活十人之功．故王以是报子．此人闲希有事也．适在王所．闻子应对．王甚喜．夫上帝好生而恶杀．经云、与其杀不辜．宁失不经．又云、好生之德．洽于民心．凡引此类数十端．不能尽记．吾从容谓之曰．公本贯濮州邪．吏愕曰、何以知之．吾笑曰、平生闻濮州大钟果有之乎．京师人戏语．有濮州钟．吏作色曰、此非戏所．勿轻言．复引出至殿下．叩帘奏讫．吏举手令退．吾又前白曰、适蒙判增一纪．今六十七矣．计其所增．当至七十九．然先父寿止七十八．岂有人子而寿过其父乎．王曰、不然．人寿短长．系乎所修．父子虽亲．不必同也．遂拜谢而出．廊下一大门．守卫严密．吏曰、都狱门也．其闲各有狱．凡贪淫、杀害、严刑酷法．谮谗忠良．毁败善类．不问贵贱久近．俱受罪于此．欲入观不可．望门内一僧持磐．吏曰、导冥和尚也．凡人魂魄．皆此僧导引．廊上有栏楯．如州县所谓沙子者．其闲囚亦多．一女子年十七八．呼曰、闻官人得归抚州．烦为白知州许朝散云．十二娘至今未得生天．愿营功果救拔我．朝散将来亦解保举官人．吾默思许守今年举状已尽．安能及我．俄闻传呼张文规与罪人通语言．驱至王所．王问焉．以实告．王曰、能为言之．理无所碍．彼此当有利益．吾遂行．恐忘女子之言．又至司就吏借笔．书十二字于臂．急趋出．见元追者引登舟．行至一城．乃南雄州也．有黄衣来报方提举已死．追至此．盖英守方希觉者．见提举江西常平．吾犹意其在英时．不保奏鞫狱事．走卒妄言悦我以求利．诘其所在．曰、在某所．往求之不见．复登舟．即抵岸．送者推出舩．遂寤．视臂闲十二字隐隐若存．时病已经月．腰胯间肉坏见骨．善医者以水银粉傅之．肌肉立生．许朝散者．临川守许中复也．十二娘者．乃其兄之女．闻其事为诵佛书．饭僧荐之．而方希觉者．以文规苏后始死．盖气未绝时．精爽已逝矣．文规在告几百日．漕司以为不胜任．檄郡守体量．将罢之．许守具事实保明．言病愈已堪厘务．乃悟女子所谓保举．及王言彼此利益之说．后有客自英来．云市楼果为火所毁．明年．文规以通直郎致仕．至大观二年．年七十八．梦一羽衣来云．向增寿一纪．今数足矣．阴君以公在英州尝权司法．断妇人曹氏斩罪．降作绞刑．又添半纪．文规寤而思之．曹氏者、本罪当斩．欲全其首领．故以处死定断．既去官．刑部驳问以为失出．偶事在赦前．又曹氏已死．无所追正．但索印纸批书而已．至政和四年乃卒．年八十三．考其再生及梦．凡增一纪有半．当得十八年．而只十六年者．盖自生还之岁．至得梦时首尾为一纪．又自梦岁至终年为半纪云．临川人吴可尝作传．文规之孙平传之．
<strong>许顗梦赋诗</strong>
许顗、字彦周．拱州襄邑人．宣和己亥、访所亲郑和叔于城北．因宿焉．梦行大路中．寒沙没足．其旁皆丘垅荆棘．有妇人皂衣素裳行田间．曰、此中无沙易行．顗往从之．足弱不能登．妇人援其手以上．月正明．无树木．弥望皆野田．麦芃芃然．妇人引顗藉草．□□□□□处有矮博台．台上有纸笔．顗题曰、闲花乱草春春有．边鸿社燕年年归．青天露下麦苗湿．古道月寒人迹稀．拍笔台上．有声惊觉．历历在目．疑其类墟墓间．事不祥也．是岁大病几死．
<strong>掠剩相公奴</strong>
沈传曜侍郎昭远绍兴戊辰．自江西移帅湖南．过袁州．逆旅人令苍头趋走于前．年十三四矣．容止安详．殊无村野小儿态．喜而问之．答曰、尝在一官人家为小童数年．近方辞归．传曜曰、肯从我乎．曰、幸甚．且请归白父母．少选复至．遂随以西．出入房闼间．极谨饬．凡所使令．皆能知人意．举家爱之．至潭半岁．忽求去．传曜曰、汝方习熟于此．姑留可也．曰、奴自有所职．但当事侍郎许时．期至当去耳．传曜怪其语．问所职为何．对曰、见为掠剩相公．奴所掌者、人间鞋履也．人所著鞋．更新换旧．皆有簿历．书之唯谨．如侍郎平日所服用．皆记录无遗．因取袖间历．并以旧屦数十緉出示．再拜而去．传曜始惊异．知其非人．后数日而传曜卒．张栻钦甫说．
<strong>庐州老兵</strong>
吕安老尚书祉既以淮西事不幸死．庐州人或云见之．至今虚正厅不居．绍兴二十六年．吴逵为守．当春时家人思欲出郊．城外有道观．相承为踏青宴饮之地．逵宿戒驺从．迟明即出．方五鼓．直宿老兵起．望厅上已有灯烛．即屏间窥觇．乃安老据案治事．吏校列侍其旁．典谒者持宾客牌白曰．某官某官过厅．安老起迎．数客肃揖就坐．宾主之礼．与常日郡守见僚属不殊．客退、安老回顾．见老兵．令呼出．曰、见我不致敬．敢窃窥邪敕五伯杖之二十．老兵拜谢起．了无所睹．旦视其创．乃真受杖也．疗之数月乃愈．
<strong>张聿梦</strong>
张津、字子问、绍兴戊辰．自常州录事参军岁满．赴吏部磨勘．同铺有张聿从政者、建康人．罢夔路属官来．亦有举将五员当改秩．而其一人尝坐累．铨曹以荐章为疑．方上省待报．未决可否也．聿忧之．几废寝食．忽见津至．审其姓名．大喜．铺吏问所以然．曰、昔年至蒋山谒宝公丐梦．梦神告曰、汝身畔有水．则改官．寤而讯诸占梦．皆莫能测．今与宗人遇．而其名曰津．聿字加水．津字也．神告之矣．此吾所以喜也．时秦丞相当国．以聿乡里之故．为下其事．适以是日得报．二人遂同班引见．津次当第三．聿班在四．而军头司误易之．及诣殿下．聿立于津上．正符身畔水之兆云．子问说．
<strong>大孤龙</strong>
郭三益枢密、赴长沙．过大孤山下．天晴无风．江水清泚．舟至中流．屹不动．如有物维之者．舟人没水周视．无所遇．忽于柁上见小儿．可长五寸．形体皆具．垂两股．夹柁而坐．柁为之臬兀．仰视见人．不变色．遽以告郭．郭命衣冠焚香．沥酒祷之．有顷化为长蛇．昂首入水中．舟即能去．
<strong>张绩妻</strong>
张续彦伟．鄱阳人．妻王氏、孕十有二月．未产而绩死．王氏哭泣．数日间胎失去．了无所知觉．卢亨说．
<strong>赵士藻</strong>
赵士藻、绍兴中．权广东东南道税官．既罢．与同官刘令、孙尉．共买舟泛海如临安．士藻挈妻子已下凡六人俱．初抵广利王庙下．舟人言法当具牲酒奠谒．藻欲往．而令尉者持不可．是夕藻梦与二人入庙中．王震怒．责之曰、汝曹为士大夫．当知去就．大凡过一郡一邑．犹有地主之敬．今欲航巨浸而傲我不谒．岂礼也哉．藻言初心愿展谒之意．王舍之．顾左右执二人斩首．少焉吏以银柈盛二猪头至前．血淋漓属地．藻惊悟．视令尉则亦起坐．意甚恐怖．告以梦．梦协．而二人皆生于亥云．明日三人同诣庙．拜谒谢罪．藻独祷于神．问去留之计．杯珓曰、吉．乃归舟．至夜．令尉同榻寝．有蛇如箸大．径其腹以过．自三更几达明乃绝．旦而视其下．一物蜿蜒蟠绕．如数百丈索．留半日、乃不见．皆大骇．然业已办行．不暇止．是晚海中火光如电掣．舟人大惧．急入一浦中．巨浪随至．须臾舟已溺．藻立近舷外．虞候挟之登脚船．取佩刀断缆．仅得至岸．入一寺中．谓僧曰．它物无有惜．独告身及妻妾沦没．为可痛耳．有行者健甚．自云能入水不濡．即许厚赏遣之．时舟虽沉．望桅樯犹可认．行者移两时方出．已痴不知人．久乃能言曰．值大黑龙不见首尾．其身充满于船中．无隙可入．震悸而出．几为所吞．藻临水号恸．明日浪止．于溺处得告敕囊及零陵香一席．遂复还郡中．初藻客游得摄事．以窃贿成家．始娶妇买妾．及是俨然孤穷．与初不异．乃货所余香．陆行归浙．
<strong>乐清二士</strong>
温州乐清县分两部．号邑西邑东．贾如愚秀才居邑东．赴乡举．梦解榜揭楼上．曰陈七．贾不能晓．以告乡人谢权甫．谢曰、君必中选．邑东、陈字也．而君行第七．其为陈七昭昭矣．明日报至果然．王龟龄、绍兴丙寅岁．同其弟补试太学．寓湖上九曲寺．得失之心颇切．忽梦揭榜有王二．既觉、以为其弟且中选．弟曰、王二者．兄当为第二人耳．既而亦然．又甲戌年赴省试．寂无梦兆．尝独行窗下．见故纸堆积．默祷求谶．乃信手揭之．得败纸半幅．如占五行者．字皆灭矣．唯丁丑二字可辨．是年不利．至丁丑岁．遂魁天下云．龟龄说．
<strong>殡宫饼</strong>
靖康元年春．京师受围．监察御史姚舜明之子宏、欲归越．出南薰门买舟．已得舟．欲复入城．适有旨不许诸门纳入者．宏无可柰何．率所善士人两辈．陆驰而东．循汴数日．晚至道侧小寺．僧尽不在．僧房多殡宫．三子者不可前．姑留宿．令仆买酒于村店．并得猪肉以来．寺庖久不爨．什器皆阙．虽有肉不能馔．一士笑曰、吾自有计．取肉置一棺上．缕切之以为羹．读棺前楬识．知其为妇人．士戏之曰、中夜空寂．不妨过我．三子既醉．寝过夜半．此士蹶起．呕吐狼籍．意绪昏昏．待旦视之．所呕皆饼饵．而昨夕未尝食也．云昨睡方熟．有好妇人来．相与饮．以饼啖我．遂往殰前物色之．盖死者家陈饼以供．满楪皆片裂矣．
