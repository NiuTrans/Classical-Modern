<strong>胡氏子</strong>
舒州人胡永孚．说其叔父顷．为蜀中倅．至官数日．季子适后圃．见墙隅小屋．垂箔若神祠．有老兵出拜曰、前通判之女年十八岁．未适人而死．葬此下．今去而官于某矣．问容貌何似．曰、老兵无所识．闻诸倡言、自前后太守．以至余官诸家．所见妇人．未有如此女之美者．胡子方弱冠．未授室．闻之心动．指几上香火．曰、此亦太冷落．明日、取熏炉花壶往为供．私酌酒奠之．心摇摇然冀幸得一见．自是日日往．精诚之极．发于梦寐．凡两月余．他日又往焉．屋帘微动．若有人呼啸声．俄一女子袨服出．光丽动人．胡子心知所谓．径前就之．女曰、无用惧我．我乃室中人也．感子眷眷．是以一来．胡惊喜欲狂．即与偕入室．夜分乃去．自是日以为常．读书尽废．家人少见其面．亦不复窥园．唯精爽消铄．饮食益损．父母窃忧之．密以扣宿直小兵．云夜与人切切笑语．呼问子．子不敢讳．以实告．父母曰、此鬼也．当为汝治之．子曰、不然．相接以来．初颇为疑．今有日矣．察其起居上下．言语动息．无少分不与人同者．安得为鬼．父母曰、然则有何异．曰、但每设食时．未尝下箸．只饮酒啖果实而已．父母曰、俟其复至．使之食．吾当自观之．子反室而女至．命具食延之．至于再三、不可．曰、常时来往无所碍．今食此．则身有所著．欲归不得矣．子又强之．不得已一举箸．父母从外入．女矍起将避匿．而形不能隐．踧踖惭窘．泣拜谢罪．胡氏尽室环之．问其情状．曰、亦自不能觉．向者意欲来则来．欲去则去．不谓今若此．又问曰、既不能去．今为人邪鬼邪．曰、身在也．留则为人矣．有如不信．请发瘗验之．如其言破冢．见柩有隙可容指．中空空然．胡氏皆大喜．曰、冥数如此．是当为吾家妇．为改馆于外．择谨厚婢服事．走介告其家．且纳币焉．女父遣长子与家人来视．真吾女也．遂成礼而去．后生男女数人云．今尚存．女姓赵氏．李德远说．忘其州名及胡氏子名．
<strong>栏街虎</strong>
赵清宪公父元卿．为东州某县令．有妇人亡赖健讼．为一邑之患．称曰栏街虎．视笞挞如爬搔．公虽知之．然未尝有意治也．会其人以讼事至廷．诘问理屈．遂杖之．数至八而毙．即日见形为厉．行步坐卧．相追随不置．虽饮食亦见于杯盘中．公殊以为苦．既罢官．过岱岳入谒．女鬼随之如初．暨登殿．焚香再拜．犹立其旁．公端笏祷曰、元卿受命治县．以听讼为职．此妇人自触宪罔．法当决杖．数未讫而死．邂逅致然．非过为惨酷杀之也．而横为淫厉．累年于兹．至于大神之前．了无忌惮．神聪明正直．愿有以分明之．使曲在元卿．不敢逃谴．如其不然．则不应容其久见苦也．祷毕又拜而起．遂无所见．赵公之孙恬说．
<strong>李孝寿</strong>
政和二年．李孝寿为开封尹．以严猛居官．辇毂之下．无敢议其政者．有游士寓汴河上逆旅中．暴得疾．惛不知人者累日．忽洒然醒．问人曰、大尹安否．曰、无恙．曰、是将死矣．因言病中愦愦．见壁间隐约如一门．久而愈明．金铺朱户．高明伉爽．不觉身在门侧．排闼而入．庭庑宏丽．类好官府．而寂无一人．徘徊甚久．闻堂上乐作．其声渐近．女妓数百人．自屏后出．各执乐具．服饰甚都．拥金紫贵人．乘凉舆．径至厅事．丝管竞作．喧轰动地．贵人就坐．女妓环列左右．忽拊掌一声．悉变为牛头阿旁之属．奇形丑貌．可怖可愕．所坐之榻．化为大铁床．向来金石丝竹．皆叉矛钻钻物也．百鬼争进．剥其衣碎之．屠割焚炙．备极惨楚．号呼宛转．不可忍视．如是移时．又悉拊掌．则鬼复为妓．床复为舆．叉矛复为金石丝竹．贵人盛服如初．奏乐以入．吾身进退无所向．独往庑下小室宿焉．不复知昏旦．度如一日许．所见复然．如是者三．渐玩习不甚惧．稍从旁观之．一鬼忽顾曰、汝为何人．辄至此．将累我．逐吾使出．且阖其户．因得复生．所见贵人、乃尹也．时孝寿犹无恙．已而有疾．遂改提举醴泉观．才一月果死．方孝寿治京师．尤留意奸盗．有白马甚骏．将入朝．为人窃去．散遣逻者伺诸城门．阅五日．或榜于门曰、白马已染成乌马．今行千里矣．盖盗既得马．黔其皮鬣．乘以出．故不可捕．明年．濮州诸李遣信致饷．发其篚．马皮在焉．奸猾能玩人如此．
八段锦
政和七年．李似矩弥大为起居郎．有欲为亲事官者．两省员额素窄．不能容．却之使去．其人曰、家自有生业．可活妻子．得为守阙在左右．无以俸为也．乃许之．早朝晏出．未尝顷刻辄委去．虽休沐日亦然．朝晡饮膳．无人曾窥见其处者．似矩嘉其谨．呼劳之曰．台省亲事官．名为取送．每下马归宅．则散去不顾矣．况后省冷落．尔曹所弃．今独如是何也．曰、性不喜游嬉．且已为皂隶．于事当尔．似矩素于声色简薄．多独止外舍．效方士熊经鸟申之术．得之甚喜．自是令席于床下．正睡熟时．呼之无不应．尝以夜半时起坐．嘘吸按摩．行所谓八段锦者．此人于屏后笑不止．怪之、诘其故．对曰、愚钝村野．目所未见．不觉笑耳．非有他也．后夜复然．似矩谓为玩已．叱曰、我学长生安乐法．汝既不晓．胡为屡笑．此人但谢过．既而至于三．其笑如初．始疑之．下床正容而问曰、自尔之来．我固知其与众异．今所以笑．必有说．愿明以告我．对曰、愚人耳．何所解．固问之．踟踌良久乃言曰、吾非逐食庸庸者流．吾之师、嵩山王真人也．愍世俗学道趋真者益少．欲得淳朴端敬之士教诲之．使我至京洛求访．三年于此矣．昨见舍人于马上．风仪洒落．似有道骨可教．故托身为役．验所营为．比观夜中所行．盖速死之道．而以为长生安乐法．岂不大可笑欤．似矩听其言．面热汗下．具衣冠向之再拜．事以师礼．此人立受不辞．坐定．似矩拱手问道．此人略授以大指．至要妙处．则曰、是事非吾所能及也．当为君归报王先生．以半岁为期．复来矣．凌晨不告而去．明年五月．似矩出知光州．终身不再见．沈度公雅说．
<strong>金刚不坏身</strong>
医师能太丞、居京师高头街．艺术显行．致家赀钜万．晚岁于城外买名园．畜姬妾十辈．全失卫生之理．但每日早起．诵金刚经数卷．既卒三岁．女真犯阙．发其墓．剔取金带衣服．弃尸道旁．乱定．其子讷修理坟茔．见僵尸暴于墓左．颓然若生．略不少损．乃知金刚不坏身之说．非虚语也．讷精于产科．官至遥郡团练使．陷虏在陈王悟失家．为先君言．
<strong>黄士杰</strong>
南剑州将乐人黄士杰．母余氏、梦人持省试榜告曰、尔子得官．母曰、吾子不读书．何由得．曰、天命已定．出示之．乃黄光弼也．母曰、吾长子士安已入道．少者名士杰．无此人．曰、改名而字元翰可也．母志诸壁而不言．绍兴四年．士杰欲应秋举．母曰、若素不学．徒有往反费．不可．士杰以告叔父．叔为之言．母曰、必欲往须更名．名不改不可试．叔谓士杰曰、汝母所见若是．其可违．乃具纸笔往请．母即书黄光弼字元翰．果预荐．次年登科．士安后名大成．予尝见之于岭外．大成说．
<strong>二盗自死</strong>
族弟、爟．绍兴十八年．为坑冶司检踏官．自鄱阳如信州．与县小胥某偕行．至余干．族人为尉．以酒肴犒从者．小胥空腹饮数杯．醉不能起．爟先行．待之终日不至．越三日、遣一介还．缘道访之不得．胥有端砚甚大．酷爱之．常置腰间．是日乘醉行．有两人视其腰下．疑为白金也．杀之．探其物非是．乃束以菅荐．投诸江．略无一人知者．明年．二盗共在一处．白昼扰扰．如与人争辩状．自言曰．曩实误杀汝．吾过矣．为傍人说去年事．归及家皆死．
<strong>刘正彦</strong>
宣和初．陕西大将刘法．与西夏战死．朝廷厚恤其家．赐宅于京师．其子正彦．既终丧．自河中徙家居之．宅屋百间．西偏一位素多鬼．每角门开．必见紫衣金章人．如唐巾帻．裴回其中．小童拱立于后．亦时时来宅堂．出没为人害．正彦表兄某、平生尚胆气．无所畏．独欲穷其怪．乃书刺往谒．置于门外．少选门自开．紫衣端笏延客入．设茶相对．仪矩殊可观．询其何代人．何自居此．曰、居此三百年．在唐朝实为汴宋节度使．以臣节不终．阖宗三百口．并命此处．至今追思．虽悔无及也．客曰、岁月如许．胡为尚沦鬼录．曰、负罪既重．受生实难．非得叛臣如吾者相代．未易可脱．客曰、为公徼福于释氏．作水陆法拯拔．以资冥路若何．曰、无益也．然且试为之．客退语正彦．他日．呼阇梨僧建道场于厅事．甫入夜．紫衣者据胡床而观．小童在傍几．执事之人无不见．僧独惧．振杵诵降鬼神咒．才出口．紫衣已觉．厉声呼小童曰、索命去．童趋而前．僧即仆地．如为物搏击．乃告曰、我实杀汝．焚其骨．以囊贮灰．挂寺浮图三级下砖隙中．无一人知之．今不敢隐．愿舍我．逾时乃醒．紫衣与童皆不见．问之元不知所言．此童盖为僧所棰杀．死后乃从紫衣者．僧见之故惧．至建炎中．正彦卒以逆诛．
<strong>王敦仁</strong>
胡汝明待制舜陟帅广西．与转运使吕源．以职事相失．府吏徐竽者、获罪于胡．杖而逐之．阴求胡过失以啖源．得其邕州买马折阅事．劾奏于朝．故相秦桧入其言．绍兴十三年．遣大理丞袁楠．燕仰之．为制使鞫治．是岁六月．捕胡下吏．凡一时左证皆就逮．竽亦对狱．才旬日．胡死狱中．二承惧．秘不使言．阳令府中召医入．谕医者王敦仁、使证为病笃．舁出外．竽亦得归家．行未至．忽敛衣襟曲躬向空而揖．曰、待制在此．即时病．及家而死．后三年六月．敦仁以疽发背死．凭其家人言曰、我顷入狱视胡待制．时实已死．我畏寺丞之责．妄言疾势八分．合服钟乳．药至已无所付．自饮之而出．致其冤不得直．今须我对于地下．吕源受代．居衡州．且死．戒子弟治身后事．指其棺曰、入此见胡待制．时大费分说在．竟亦不起．又胡公在狱时．得以一婢自随．后嫁桂林．众人白昼见胡从外入．曰、急须汝证吾冤．勉为吾行．婢曰、待制有命．敢不从．胡喜而出．婢具告其夫．将更衣索浴．未及而逝．
<strong>崔婆偈</strong>
东平梁氏乳媪崔婆．淄州人．为宣义郎元明乳母．平生茹素．性极愚．不能与同辈争长短．主母晁夫人．留意禅学．崔朝夕在旁．但能诵阿弥佛．虔诚不少辍．不持数珠．莫知其几千万遍．绍兴十八年．年七十有二．得疾洞泄不下床．然持念愈笃．忽若无事时．唱偈曰、西方一路好修行．上无条岭下无坑．去时不用著鞋袜．脚踏莲花步步生．讽咏不绝口．人问何人语．曰、我所作．婆婆何时可行．曰、申时去．果以其时死．十月五日也．用僧法焚之至尽．舌独不化．如莲华然．元明子友．
