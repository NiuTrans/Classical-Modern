<strong>司命真君</strong>
余嗣、字昭祖、福州罗源人．官朝散郎．绍兴十八年．居乡里．与福帅薛直老．有同年进士之好．丐部银纲往行在．欲觊赏典．合年劳．迁两秩．明年郊祀恩任子．九月五日．至郡中．馆于所亲林氏．十九日．往大中寺．饮于表弟韩知刚岊家．归时已二鼓．倦甚就枕．月色甚明．似梦非梦．见一人排闼而入．道衣小冠．持旌幢．立于床前．呼曰、司命真君相召．嗣索所逮符檄．曰、面奉严旨．并无文书嗣即起．著紫窄衫．系带而出．回视己身．卧榻如故．叹曰、吾必死矣．逆旅中至此．为之柰何．追者前导．常远数步．欲与之语．不可得．才出东门．觉非平日所行路．夹道高木．阴森蔽亏．日色晃曜．乃似辰巳间．经五六里许．不逢行人．心甚怖．俄见一城巍然．门旁两人对立．软巾束带．如唐人衣冠．追者曰、真君门下引进使者．在此相候．可进矣．二使揖入门．门内有亭．供张甚盛．一人华冠螺髻．衣红绡袈裟．嗣升亭．二使俱坐．不交一谈．饮汤而退．复引入．度行三四里．所过金碧辉映．甃地皆琉璃．私喜知决非恶地．忧心稍释．入转一曲角．舍宇益雄丽．使者曰、此真官治事所也．嗣问曰、若至彼、用何礼以见．曰、公无朝服．只合肃揖．闻呼即登殿．入门．揭金书牌曰、司命真官之殿．如仪以谒．即引上．视真官冠服．与今朝服等．熟视之．盖建炎间越州同官某也．嗣不欲言之．或云张读圣行也．笑谓嗣曰．此间今年考校．得二十人．见公姓名．特去相召．嗣皇恐谢曰、嗣官卑材下．无寸长可纪．安得预考校之列．真官厉声曰、此间不问人贵贱．不问官尊卑．但看一念之间正不正尔．与公有旧．欲公知前程事．公官资尽有．而所享之寿．止七十四．若能辞荣纳禄．可延一纪．自此以往．积功累行．又有乘除．所得之数．盖不止此．公欲之乎．嗣曰、敢不听命．真官曰、今日非奏过天曹主宰．亦召公不得．然不可过三时．宜速归．顾二使令引出．遂退．由元路行．经一殿门．闻人声嘈嘈．有呻吟号泣者．使者曰．司过真君殿也．方坐殿讯囚．嗣问曰．人世何事为重罪．曰、不孝为大．欺诈次之．杀生又次之．及外门．花冠者出．向嗣合爪曰、此官员不可思议．吾到此半年．见多少人入来．何尝有出去者．此官员实是不可思议．复揖坐饮汤下阶．使者曰、寻常只到此．以公与真官有分．且又慈仁．今特远相送．既出．嗣问曰、适花冠者何人．曰、渠是三十三天上人．以微过谪监门．满一年．即复归矣．所饮何汤．曰、入时是醍醐．出时为甘露．嗣恳曰、今幸得归．何以见教．曰、辄有厌禳之术．公到家曰．取门上桃符．亲用利刃斫碎．以净篮贮之．至夕二更．令人去家一里外．于东南方穴地三尺埋之．此人出．公即静坐冥心咒曰、天皇地皇．三纲五常．急急如律令．俟其还乃止．又云、公归家．食当异席．寝当异被．食当祭先．寝当存息．皆修持之要．嗣曰、此行念无以报德．使者何所须．二人相视而笑．掉头曰．此中无用．此中无用．固问之．曰、公平日诵金刚经．回向一两卷足矣．往来酬答唯一人．其一默不语．又行一二里辞去．曰、此去无他歧径．归即至．嗣独行．如及城东门．足跌而寤．已三更矣．俨如白昼出谒之状．遂呼仆张灯．作辞纲札子．迟明、诣薛白之．且言欲致仕．洎还家．取桃符．如所教以行．然不晓何理也．竟自列挂冠．明年拜命．始为人道其始末如此．且自作记．人谓嗣必享上寿．福未艾也．然是后七年而卒．殊与所梦不侔云．
<strong>刘子昂</strong>
绍兴三十二年．刘子昂为和州守．方淮上乱定．独身之官．他日见好妇人．出入郡舍．意惑之．招与合．历数月久．因诣天庆观朝谒．有老道士请问．曰、使君不挈家．而神色枯悴黧黑．殆有妖气如何．刘初讳不答．再三言之．乃以买妾对．道士曰、非人也．将不可治．今以二符相与．逮夜宜悬于户外．渠当不敢入．刘以符归．夜未半．妇人至．怒骂曰、相待如夫妇．何物道士乃尔．吾去即去．无忆我．刘不能割爱．亟起取符坏之．终不寤生人何以畏符．复绸缪如初．又数日、道士入府问讯．望见刘．惊惋曰、弗活矣．柰何柰何．然当令使君见之．命取水数十担覆于堂．其一隅方五六尺许．水至即干．掘之．但巨尸偃然于地．略无棺衾之属．僵而不损．刘审视．盖所偶妇人也．大恶之．不旬日而殂．王嘉叟说．得之于韩琎之子季明．
<strong>梓潼梦</strong>
梓潼神梦之灵．前志已载矣．成都人罗彦国．累试不第．既四举．斋戒乞梦．梦蔡鲁公谓曰、已奏除公枢密直学士矣．次年省试又下．乃以累举恩．得密州文学．犀浦人邵允蹈．绍兴七年被乡荐．亦乞梦于神．梦神告曰、已与卿安排甲门高第矣．及类试．果为第一．乃刻石纪于庙西庑．后罢眉州幕官．赴调临安．舟行至闸口镇．病死．始验甲门之语．盖闸字也．
<strong>张九罔人田</strong>
广都人张九．典同姓人田宅．未几、其人欲加质．嘱官侩作断骨契以罔之．明年、又来就卖．乃出先契示之．其人抑塞不得语．徐谓之曰、愿尔子孙似我欲语言而不得．洒泪而去．是年秋．张有孙．语不出而死．至冬、其子病伤寒．失音亦死．又一年．身亦如之．
<strong>宋固杀人报</strong>
成都人宋固．为县之文学．乡耆长有病者．困卧境上．时大观四年．朝廷方行安济法．若有病者．则里正当任责．固惮于闻官．诱令过双流县牛饮桥．觉病者怀中有所挟．搜之得银十余两．乃取之．而推堕其人桥下．戒其徒勿得言．居无何．复至前处．失脚堕水中死．其尸出下流五十里外沙碛中．与病者尸合．若相抱持者然．三事王时亨说．
<strong>张女对冥事</strong>
妻父张渊道、自兵部侍郎奉祠．寓居无锡县南禅寺．次女已嫁梁元明．来归宁．绍兴己未正月七日、因游惠山寺．食煎饼差冷．还家心痛．至夜遂剧．正睡落枕．元明扶之起坐．但泪下不语．指其口曰、说不得问．何所见．应曰、张渥在此．渥者、渊道叔也．死于兵间．后降灵其家．云为泰山府直符走吏．意其为祟．呼洞虚观道士视之．道士取纸焚香作法．请家人共视．皆曰仿佛见纸上有影．如人戴幞头者．道士曰、然则正神．非祟也．是必阴府追对事耳．书符使吞之．天明稍苏．犹心痛．忽忽如痴．晚乃能言．始病时有持符来床下．云官追汝．女曰、我士大夫家女子．何得辄唤．曰、阳间如此．阴府不问也．便觉身随此人去．至寺后墙门欲出．一人长丈许．推之入．责追者曰、张侍郎小娘子．尔何人而得呼之．追者不答．则身已在墙外．有兜檐甚饰．使登焉．两人肩舁．约行数百里．又度钱塘江．久之入一大府．朱门明焕．上施上金钉．殿屋九间皆垂帘．其中三间帘卷．王者红袍碧玉冠．坐其上．追者前白公事到．王竦身凭案立．问曰、张相公在陕西杀赵哲．汝父为参议官．预其事否．女欲言不知．恐累父．答云、初不预谋．亦曾谏不见听．王曰、谏而不听．何不去．答曰、尝求一郡．不得请．王顾左右．令诣司供状．方对答时．望西庑一人．侧听而笑．东庑亦有一人．皆状貌堂堂．既诣曹．曹吏指曰、笑者乃赵哲．其东则曲端也．吏以下皆长．一丈．戴铁幞头．著褐布袍．具笔札．令女为状．且曰、当追长子．以其不慧故免．盖渊道长子通．自幼多病．不解事．俄持盘食来甚丰．或曰、不可食．食则不得归矣．庑下各列门户．或榜云镬汤地狱或榜云剉碓地狱．其室甚多．皆扃鐍．不见人．遥见故姻家宋氏母．据案相望而笑．傍人云、见判善部．须臾供状毕．王命放还．无复轿乘．独随追者行．及江头．见贵人公服乘马．导从甚盛．问人云、吕相公也．是时吕忠穆公已卧病．后一月始薨．盖其魄兆先逝矣．
<strong>画学生</strong>
成都郫县人王道亨．七岁知丹青．用笔命意．已有过人处．政和中．肇置画学．用太学法补试四方画工．道亨首入试．试唐人诗两句为题．曰、胡蝶梦中家万里．子规枝上月三更．余人大率浅下．独道亨作苏属国牧羊北海上．被氊杖节而卧．双蝶飞舞其上．沙漠风雪羁栖愁苦之容．种种相称．别画林木扶疏．上有子规．月正当午．木影在地．亭榭楼观．皆隐隐可辨．曲尽一联之景．遂中魁选．明日进呈．徽宗奇之．擢为画学录．又学中尝以六月杖藜来石路．午阴多处听潺湲为题．余人皆画高木临清溪．一客对水坐．有一工独为长林绝壑．乱石磴道．人立于树阴深处倾耳以听．而水在山下．目未尝睹也．雅得听潺湲之意．亦占优列．
<strong>周勉仲</strong>
周勉仲自强为蕲州司法时．以驿舍为官廨．晚步中门外．往来微倦．顾厅侧有板倚．使人取之欲坐．及其处则了无一物．宅后枕郡治之万芝堂．堂有池．白昼见人蓬首对水坐．叱之使起．其人矍然立．背如负大瓮者．跃入池中．有声紞然．识者以为龟鳖之精云．又尝往庐山．与归宗长老坐小室．见一人往来窗下．著乌巾．其身仅与窗等．讶其太短．出视之．无所见．勉仲说．
<strong>树中盗物</strong>
王深之湛家临川．每失去碗楪瓶合．及衣服之属．辄谴责仆婢．然不复可得．一夕暴风起．屋东大皂荚树吹折．断处中空．凡王氏积年所失物．皆贮其内．半坏矣．其树．今犹在云．郭沰洁己说．
<strong>扈司户妻</strong>
洪州分宁王氏婿扈司户．自京师买一妾．甚美．携归置于妻家．妻母谓人曰、扈郎妾信美．然语音仅能出口．十句只可辨一二．面目极峭冷．与人寡合．而足绝小．可藏于袴中．类非人间女子．久留不去．非扈氏福也．扈生闻之．疑其妻不能容．故母言如此．未忍决绝．妾来时以白犬自随．行止饮食不暂舍．逮夜则寝床下．经一岁．妾入佛堂瞻礼．急大呼乞救．人往视之．则为犬啮断一臂．卧血中死矣．犬亦继死．李绍祖说．
<strong>异僧符</strong>
豫章之南数十里生米渡．乾道元年三月八日、有僧晨济．将登岸．谓津吏曰、少顷见黄衫五人荷笼而至者．切勿使渡．渡则有奇祸至．取笔书三字．似符而非．了不可识．其文曰、(车足)□□．以授吏．曰、必不可拒．当以此示之．语毕而去．吏不甚信也．然私怪之．至午．果有五黄衣．如府州急足者．各负两箬笼．直前登舟．吏不许．皆怒骂．殆欲相欧击．良久不解．吏乃取所书字示之．五人者、一见狼狈反走．转眼失所在．委十笼于岸浒．发之．中有小棺五百具．吏焚棺而传其符．豫章人家家图祀之．是岁江浙多疫．唯此邦晏然．识者谓五人乃瘟部鬼也．予过江州及衢州．见土人言各不同．竟未知孰是．余增礼说．
<strong>李南金</strong>
乐平士人李南金、绍兴二十七年登科．才唱名．罢归旅舍．梦二女子执板歌词以侑酒．曰、君是园中杨柳．能得几时青．金明春光尚好．尊酒赏闲情．它年归去．强山阴处．一枕晓霞清．觉而记其语．不晓强山为何处．既调官．得光化军教授未赴．来谒提点坑冶李稙．献新发铁山．自督工烹炼．一日见巨蛇仰首向炉．如有所诉．李戒坑户勿得害．既而杀之．它日、又有蛇其大如柱．来冶处．傍小蛇千余随之．结为大团．巨蛇跃起前高丈余．李犹令仆持杖捶之．仆不敢前．又遣人归家取敕告．置地上．蛇径行不顾．李甚骇．即觉体中不佳．遂归．先是其家人梦一姥来寻李教授．曰、枉杀我儿．及是知其不可起．数日而卒．
