<strong>袁州狱</strong>
向待制子长久中元符中．为袁州司理．考试南安军．与新昌令黄某．并别州郑判官．三人俱．毕事且还．郑君有女弟．嫁为宜春郡官妻．欲与向同如袁．而黄令者、前三年实为袁理官．以故二人邀与偕往．黄不可．郑强之．且笑曰、公遽能忘情于烟花中人乎．黄不得已亦同涂．然意中殊不乐．逮至．又欲止城外．向力挽入官舍．坐定．向将入省二亲．揖之就便室．黄如不闻．即其侧呼之．瞪目不答．俄指向所用铜槃．曰、其价几何．可辍买否．向得其发言颇喜．顾小史令持往所馆问之．曰、此常物尔．何遽为．曰、将置吾棺中．向始疑惧．引其手使少憩．亦不动．亟招郑君同视之．掖以就榻．少顷发声大呼．若痛不可忍．遂洞泄血利．秽满一室．登榻复下．号叫通夕不少止．向与郑同辞告曰、君疾势殊不佳．盍有以见属．黄颔首曰、愿见母妻．向即日为书．走驶步如新昌告其家．又语之曰、君本不欲来．徒以吾二人故．今病如是．尊夫人脱未能来．而君或不起．是吾二人杀君也．何以自明．愿君力疾告我所以不欲来及危惙如此之状．黄开目倾听．忍痛言曰、吾官于此时．宜春尉遣弓手三人．买鸡豚于村墅．阅四十日不归．三人之妻诉于郡．郡守与尉有旧好．令尉自为计．尉绐白府曰、部内有盗起．已得其根株窟穴所在．遣三人者往侦．恐其徒泄此谋．姑以买物为名．久而不还．是殆毙于贼手．愿合诸邑求盗．吏卒共捕之．守然其言．尉自将以往．留山间两月．无以复命．适村民四辈耕于野．貌蠢甚．使从吏持钱二万．招之与语．曰、三弓手为盗所杀．尉来逐捕．久不获．不得归．倩汝四人诈为盗以应命．他日案成．名为处斩．实不过受杖十数．即释汝．汝曹贫若此．今各得五千钱．以与妻孥．且无性命之忧．何不可者．汝若至有司．如问汝杀人．但应曰有之．则饱食坐狱．计日脱归矣．四人许之．遂执缚诣县．会县令阙．司户摄其事．劾囚服实如尉言．送府吾适主治之．无异词．乃具狱上宪台．得报皆斩．既择日赴市矣．吾视四人者．皆无凶状．意其或否．屏狱吏以情诘之．皆曰不冤．吾又摘语之曰．汝等果尔．明日当斩首．身首一分．不可复续矣．囚相顾泣下．曰、初以为死且复生归．家得钱用．不知果死也．始具言其故．吾大惊．悉挺其缚．尉已伺知之．密白守曰、狱掾受囚赂．导之上变．明日吾入府白事．守盛怒．叱使下．曰、君治狱已竟．上诸外台阅实矣．乃受贿赂．妄欲改变邪．吾曰、既得其冤．安敢不为辨．守无可柰何．移狱于录曹．又移于县．不能决．法当复申宪台．则置狱．守曰、如是则一郡失入之罪众矣．安有已论决而复变者．悉取移狱辞焚之．但以付理院．使如初款．吾引义固争．累十数日不得直．遂谒告．郡守令司户尝摄邑者代吾事．临欲杀囚．守复悔曰、若黄司理不书狱．异时必讼我于朝矣．令同官相镌谕曰、囚必死．君虽固执．亦无益．今强为书名于牍尾．人人知事出郡将．君何罪焉．吾黾俯书押．四人遂死．越二日、黄衣人持梃押二县吏来追院中二吏．曰、急取案．吏方云云．黄衣以梃击之．四吏俱入舍不出．吾自往视．舍门元未启．望其中案牍横陈．逡巡四吏皆暴卒．又数日摄令死．尉用他赏改秩．已去官亦死．而郡守中风不起．相去才四十日．吾一日退食．见四囚拜于下．曰、某等枉死．诉于上帝得请矣．欲逮公．吾恳曰、所以知此冤而获吐者、黄司理力也．今七人已死．足偿微命．乞勿追竟．帝曰、使此人不书押．则汝四人不死．汝四人死．本于一押字．原情定罪．此人其首也．某等哭拜天廷．凡四十九日．始许展三年．即楦袴露膝．流血穿漏．曰、拜不已．至于此．又曰、大限若满．当来此地相寻．又拜而去．吾适入门．四囚已先在．云候伺已久．恐过期．且令亟取母妻与诀别．吾所以不欲来者．以此故尔．今复何言．向曰、鬼安在．黄指曰、皆拱立于此．向与郑设席焚香．具衣冠拜祷．曰、尔四人明灵若此．黄君将死．势无脱理．既许其与母妻诀．何必加以重疾．令痛苦若此哉．祷毕．黄喜曰、鬼听公矣．痛即止．利不复作．然厌厌无生意．又旬曰、告向曰、吾母已来．幸为我办肩舆出迎．向曰、所遣卒犹未还．安得遽至．曰、四人者已来告．遂出．果相遇于院门之外．褰帘一揖而绝．向乐平人．其子元伯侍郎说．
<strong>齐先生</strong>
宣和五年、向元伯为开封令．蔡鲁公已致仕．尝设醮于城外凝祥宫．向往谒之．蔡留宿．明旦见其子攸孙衡等十余人来问安．皆腰金施狨．且多张盖者．向退省其舅何志同尚书．叹诧其盛．坐客有京畿转运使曾徽言、与蔡不合．以言鄙薄．既而悔之．何曰、毋多谈．齐先生适在此．太师所敬也．可见之．乃邀与同席．齐生曰、吾素受蔡公异顾．今馆于后圃．待我甚至．不当谈其短．偶闻运使之语．是将然矣．徽言讳前说．齐生曰、无伤也．蔡公与我语．不问其身．但询其子孙．吾应之曰好．然常以妄言自愧也．诸公见其高门华屋．上干霄汉．三年之后．无一瓦盖头矣．金勒狨鞍．赫弈照市．三年之后．虽蹇驴亦无有矣．人言秋风落叶．此真是也．哀哉．时诸蔡方盛．皆不敢出声．三岁而蔡氏败．齐先生、淄州人．元伯说．
<strong>蔡侍郎</strong>
宣和七年、户部侍郎蔡居厚．罢知青州．以病不赴．归金陵．疽发于背．命道士设醮．倩所亲王生作青词．少日而蔡卒．未几王生暴亡．三日复苏．连呼曰、请侍郎夫人来．夫人至．王乃云、初如梦中有人相追逮．拒不肯往．其人就床见执．回顾身元在床卧．自意已死．遂俱行．天色如浓阴大雾中．足常离地三尺许．约十数里至公庭．主者问何以诡作青词诳上苍．某方知所谓．拱对曰、皆是蔡侍郎命意．某行文而已．主者怒稍霁．押令退立．俄西边小门开．狱卒护一囚．杻械联贯立庭下．别有二人舁桶血．自头浇之．囚大叫．顿掣苦痛．如不堪忍者．细视之．乃侍郎也．主者退．复押入小门．回望某云．汝今归．便与吾妻说．速营功果救我．今秪是理会郓州事．夫人恸哭曰、侍郎去年帅郓时．有梁山泺贼五百人受降．既而悉诛之．吾屡谏不听也．今日及此．痛哉．乃招路时中作黄箓醮．为谢罪请命．
<strong>杳氏村祖</strong>
赣州光孝首坐僧普瑞．说尝附江州通判船．过池州．泊村岸．闻岸上人相呼参祖烧香者．瑞往随之．见百千人憧憧往来．有屋可三间．堂内饰小室．如人家供佛处．翁媪二人．各长三尺．秃发脑后一髻绝小．以衣衾拥下体．唯露头面．兀然如土木．但眼能动．有笑容．人持香灯酌酒以供．瑞还．具语通判君．即尽室往谒．享以钱烛茶酒．撮作小包．蘸酒置二老口．亦伸舌舐之．或引手摸其胸乳．皮皆傅骨．不知几百岁．其人云．一村皆姓杳．此二老为村祖云．
<strong>建康伍伯</strong>
陈邦光、守金陵．将杖朱衣吏．当直伍伯从求钱百千．吏才许其半．伍伯怒．噀手嘻笑曰、我不打人多时也．将甘心焉．摩手墙间急．上下适有破磁片．正对手心．刺之．血流及肘．登时蠒痛．告假归．逾月创始愈．
<strong>刘叉死后文</strong>
知保德军王清臣．请紫姑神．既而作文数百言．自云唐进士刘叉．其词曰、余少为侠．遍走天下．史谓亡命、非也．退之赠余金百镒．余辞而不受．史谓窃之、非也．洛阳恶少年．恃权强妾良家子．既而又族其室．余不忍吉民无诉．乘夜厥从聚淫．余奋剑断其颈十数人．且脍其肝而餔之．日夕游于市．人自不识．史谓杀平人窜山林．非也．余数世为人直信．弃己济众．设教化人．报不平之事．行无极之道．以是故用达仙．至于歌诗．皆末迹也．因子见契．聊为一启．思史之谬词．昔之异行．令余忸然感叹．余终于终南．门人葬于山之阳．清溪之侧．至今坟犹在．但人不知为余墓也．以余无勋庸于国．故史氏听小人之言．书不知所终．设如子仪光弼辈．后世皆知其大功．然当时史词褒饰甚多．盖世之情如斯也．呜呼．尽信史则不如无史．彼若不能摭实．但务华以媚天子．自可询有知而书之．何必纵缪言诬介义之士于有过之地哉．使余当时闻之．必令此佞夫首足异处．余既为仙不复竞．姑隐之．后世哲者共为我鉴诸．
<strong>猪足符</strong>
聂景言、居衡阳．有细民欲举债．买猪蹄来献．聂受之．付厨作羹．庖婢举刀破爪间．见小纸书符在其内．亟出告．使呼其人还之．人曰、适从屠杌买来．方有求于君家．岂敢以符为厌咒．复持与屠者．责谯之．屠者曰、今旦方刲豕．安得有是．取元直畀民．而自携归煮食之．一家四人皆死．五事皆郏次南说．
<strong>庙神止奏章</strong>
段元肃、家居京师．邻家有病者、为祟所挠．治之不效．欲请道士奏章诉于帝．段之祖梦人如神明者．告之曰、凡神祇有功于人者．岁满必迁．吾主此地若干岁．今当及迁．而君邻家之鬼．正在部内．方自往治之．闻其家将奏章．恐致相累．丐君一言．令罢之．病者自安矣．恳请至再三．段许诺．且问其所止．曰、亦与君家为邻．明日思之．乃皮场庙也．如神言告其邻．止不奏．病者即日愈．
<strong>榕树鹭巢</strong>
福州仪门外夹植榕树．每树有白鹭千数．巢其上．鸣噪往来．秽污盈路．过之者皆掩鼻．薛直老弼为守．尝乘凉舆出．为粪污衣．以为不祥．欲尽伐其树而未言．是夜安抚司参议官曾悟．梦介胄者恳云、某受命护府治．所部数百人．皆栖榕间．今府主欲伐去．吾无所归矣．愿为一言．悟既觉．以不闻伐树事．不以为意．明夜复梦曰、乞即言之．不然无及矣．府主所恶．不过鹭秽耳．此甚易事．请期三日．悉去之．悟许诺．明日过府为言．薛惊曰、吾固欲伐之．然未尝出诸口．而神已知．可敬也．至暮大雨．阅三日乃止．鹭群悉空．树濯濯如新．
<strong>赵七使</strong>
宗室赵子举、字升之．壮年时、丧其妻．心恋恋不已．于房中饰小室．事之如生．夜独宿次．觉有从室中启户出者．恐而呼侍婢．婢既复寝．须臾间已至床前．牵帐低语曰、莫怕莫怕．我来也．时精爽顿昏．不知死生之隔．遂与共寝．欢如平生．自是日日至．每饮食必对案．仆妾辈从旁窥之．无所见．但器中物亦类有人残余者．缱绻益久．意中愦愦．渐不喜食．行步言气衰劣．然未尝与人言．有道人乞食过门．适见之．叹曰、君甘与鬼游．独不为性命计．吾能行天心王法．今以授君．努力为之．鬼不攻自退矣．子举洒然悟．即再拜传受．绘六甲六丁像．斋戒奉事唯谨．妻犹如故态．颇亦不乐．时时长吁．如不得志者．又半年．涕泣辞诀．曰、久留恐坏君法．吾去矣．遂绝不至．子举从此奉法愈力．为人治病辄验．建炎二年．予妻族张氏、避地自京师南下．寓居扬州龙兴寺．先是有祖姑嫁赵氏．夫为绛州守．未赴．居太原．值虏骑围城．姑陨于炮下．又有八叔者、为贼所得．脔食之．是岁妻祖母田氏病．仿佛见此两人在窗外．子举适同居寺中．外舅以事告之．子举焚香祷请．久而言曰、是一男子．一妇人．皆以非命死．然是公家戚属．不宜加罪．当以酒币善遣之．如其言．病亦寻愈．
<strong>魅与法斗</strong>
赵伯兀者、子举之子．效其父习行天心法．未成．有馈鲤鱼于家者．鱼从盆中跳出高数尺．如舞跃然．时子举出行．家人亟呼伯兀．兀杖剑诵咒．临以正法．鱼跃愈高．几至丈许．兀亦恐遽趋避之．又尝与群从饮于严州双溪亭上．婢子卧栏竿侧．忽放声大哭．问焉不应．伯兀知为物所凭．亦行法与相竞．自申至三更．不止．不胜倦苦．舍之去．伯兀从弟伯禔说．
<strong>蒙城观道士</strong>
亳州蒙城县庄子观玉册殿．扃鐍严谨．非时不许开．宣和中．道士张冲俊、掌观事．夜闻其中杖直决遣声．尽二十乃止．明旦、呼众人启钥视之．盖一道士常持天心法者．缚于梁间．足反居上．两脊杖痕如碗大．已死矣．双足虚抱于梁．初无绳絷也．郭沰说．时随其父为丞．
