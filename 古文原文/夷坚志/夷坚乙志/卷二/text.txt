<strong>树中瓮</strong>
毗陵胡氏家．欲广堂屋．以中庭朴树为碍．伐去之．剖其中得陶瓮．可受三斗米．而皮节宛然．即日山魈见怪．有行者善诵龙树咒．召使治之．命童子观焉．见人物皆长数寸．为龙树所逐．入妇人榻上．遂凭以语．乃结坛考击逐去．盖扰扰半年乃定．
<strong>宜兴民</strong>
宜兴民．素以滑稽著．有山鬼入其室．自天窗垂一足彻地．黑毛毵毵．民戏谓之曰．若果神通．更下一足．鬼不能答．少顷收足去．自是不复至．蒋承相说．
<strong>蒋教授</strong>
永嘉人蒋教授．绍兴二年登科．得处州缙云主簿．再调信州教授．还乡待次．未至家百里．行山中．闻岭上二人．哭声绝悲．至则一叟挟双鬟女子栏道哭．蒋凄然．问其故．叟曰．从军二十年．方得自便．不幸遇盗．挈我告身去．将往吏部料理．非五十万钱不可办．甚爱此女．今割爱鬻之．行有日矣．故哭不忍舍．蒋曰．以我囊中物与叟．少缓此计何如．即举余装赠之．才直十万．叟曰．感君高义．然顾亡益也．蒋曰．叟果不见疑．当以女寄我归．叟姑持此钱往临安．事若不济．还吾家取之．吾善视叟女．非敢以为姬妾．勿忧也．叟谢曰．诺．约明年暮春再相见．以女授蒋．拭泪而别．蒋下车载女．自策杖踵其后．将至家．置女外馆．独入见母妻．妻周氏迎谓曰．闻有随车人．今安在．蒋以实告．妻曰．然则美事也．共成之何害．使人唤女归．蒋母柯氏．爱之如己子．夜则与同寝处．女间至外舍与蒋戏．或相调谑．方初见时．犹寻常女子．至是颜色日艳．嫣然美好矣．一夕醉不自持．遂留与乱．而叟亦绝不至．临赴官妻不肯往．曰．自有丽人．何用我．柯夫人亦曰．汝受人托子．而一旦若是．前程事可知矣．吾老当死乡里．不能随汝也．蒋力请不能得．竟独与女之信州．居数月薄晚．呼女栉发．女把栉挥涕不止．问之不答．咄曰．忆汝父邪．欲去邪．女曰．身非有所悲．悲主君耳．人寿不可料．今数且尽．愿急作书报君夫人．蒋怒．骂之曰．小儿女子安得为不祥语．女曰．事极矣．过顷刻便不可为．吾言不敢妄．顾廷下小史．令取笔札．女仓卒收栉．秉笔强蒋使书．蒋怒且笑曰．所书当云何．曰．但言得暴疾．以今日死．蒋不得已．写十数字．复问曰．汝那得知．女忽变色厉声曰．君知缙云有英华者乎．我是也．拊掌而灭．蒋随即仆地死．耳鼻口眼皆血流．小史见一狐．自室中穿牖．升屋而去．人皆谓蒋为义不终至此．或说蒋初赴缙云．人语以英华事．蒋曰．必杀之．到官数日．行圃后隙地．得巨井．磻石覆之．意怪处其下．命发视．见大白蚓长丈余．粗若柱．引锥刺其首．蚓即失去．及信州之死．疑是物云．唐信道蒋子礼说．
<strong>陈氏女</strong>
无锡人陈彦亨．居南禅寺侧．妻边氏有身．梦女子红衣素裳．掬水廷下．仰视曰．妾昆山县陈提举女也．来南禅赴水陆会．若功德圆就．当生夫人家为男子．如其不然．亦可为女也．边氏视此女甚美．谢曰．为儿女非所敢望．幸来相过．肯啜茶足矣．女笑而去．既寤以告彦亨．使询之．果有陈彦武提举者．自昆山来．为十八岁亡女设水陆．明日．边生一子．
<strong>张梦孙</strong>
毗陵张汝楫维济．绍兴十三年．知明州奉化县．其子妇李氏．孕及期．维济梦故人陈郁文卿来．曰．相别十六年矣．今欲与君为孙何如．维济喜．明日语僧日智曰．文卿佳士也．吾必得贤孙．可贺我．已而李氏乃得女．遂名之曰梦孙．及数岁戏祖旁．偶见文卿生时书．则捧视曰．我所书也．文卿．无锡人．与维济皆沈元用榜进士．为扬州司理参军．建炎中．虏犯淮甸．死官下．
<strong>人化犬</strong>
姑苏翟秀才家乳婢王氏．平生无一善．见人诵佛．则笑毁之．年四十岁时．赘生于尻．日以痛楚．用膏药傅之．愈益大．至尺余．则成狗尾矣．自是不能行．据两手于地．匍匐移足乃可动．伺犬彘就糟．辄随之食．夜与共寝．逾半岁乃死．又节级徐忠．因病亦生一尾．谓妻子曰．我坐抛饮食之过．梦入城隍庙．令诣曹供状．自今勿得食人食．惟砥糠乃可．且和糠来．既至．蹲踞而食．与犬亡少异．其家为作浮屠供．悔谢旬日而死．时绍兴三十年五月也．
<strong>张十妻</strong>
吴江县民张十妻．嗜杀生．又事舅姑亡状．年六十矣．绍兴二十九年得疾．两股皆生恶疮．蛆盈其中．啮骨及髓．宛转呻痛．声达邻里．久之．每遗粪．必自取食．并食荐席皆尽．期年乃死．四事日智说．
<strong>承天寺</strong>
滕恺、字南夫．婺源人．绍兴五年登科．调信州司户．既赴官．梦往它郡．游僧舍．榜曰承天寺．室宇甚壮．了无借居．独老头陀出应客曰．此寺乃本师所建．既成．以缘事未了．舍之游方．逾期不还．众僧亦悉委去．惟某仅存．老病无力．不得供扫洒事也．去几何时．曰．二十七年．何时当来．曰．今岁归矣．恺时春秋二十七．既悟以为不祥．会是年秋试考校南康军．至中涂．日薄晚．投宿民家．不肯容．指支径小曲曰．是闲佛刹颇洁．士大夫来者多就馆．盍过之．行数十步．果得野寺．视其额．则承天也．入门寂然．廊庑殿宇．凝尘如积．徘徊良久．但一人出．相与问答．全如梦中所言．恺戏登禅床．作长老说法．以为梦证已应．无他矣．既而导至上方．启户拂榻．凡室中之藏．器玩□戒．皆历历可识．始大恶之．不能留．强宿于旁舍．明晨去之．自尔以来．精爽常郁郁．既入试闱．昼减食．夜忘睡．与同院交际．无复笑语．讶而问之．始告之故．曰．吾恐死．安得有乐趣．同院更出言谕解．莫能得．毕事即还．抵乐平驿．有道士上谒曰．吾欲见户曹君．小史入白．恺拒弗见．道士直入睨恺曰．急治行．后三日犹可与家人诀．缓则无及矣．不揖而出．恺愈惧．走信告其家．遂奄奄感疾．越三日至德兴．急招邑令相见．曰．恺且鬼．不暇与君语．路逢狂道士．言当命尽今日．设如其言．以身后事累公．令曰．安有此．君当劳苦成疾．吾归取酒饮君．同宿于是．勿惧也．令甫上车．恺果死．其兄纯夫在乡里．自得乐平书．已忧之．是日徙倚门间．望一僧顶暖帽策杖且来．谓为庵中人．迎与语．僧不答．以袂蒙面．径造南夫书室．就视无人焉．纯夫失声泣．而德兴奉恺丧至．以卧轿舆归．首戴暖帽．则所见僧盖恺也．程泰之说．
<strong>文三官人</strong>
王菲朝议．东州人．建炎初．避地吴兴．寓居空相寺．其侄文老．薄暮行寺外．见人衣青道服．乘马而过．甚类其所亲文三兄者．随而呼之．回顾曰．昨夕抵此．檥舟白苹亭下．适有故须亟出城．明当奉谒．不然．君幸过我．遂驰出青塘门．文老与之别数年矣．诘旦访得其舟．呼其仆曰．欲见三官人．仆曰．死逾月矣．文老曰．昨乘马过吾门．与我语．安得有是．具道所见．仆惊报家人．皆大哭而出．其妻泣曰．夫死时羁困方甚．不能具冠带．故以便服敛．君所见皆是也．文老归．念青塘门外有慈感寺．径诣之．问夜来何客至此．僧曰．无重客．但施主设水陆耳．方悟来赴冥集云．徐淳立说．
<strong>莫小孺人</strong>
绍兴十五年．许子中叔容．自丹阳还乌墩．舟至奔牛．与前广州郑通判柩舩．同泊堰下．日且暮．一紫衣吏自称林提辖求见．曰．某郑氏之隶也．主君嬖妾莫氏．本乌墩莫知录庶女．嫡母不容．方在孕时逐其母．女生于外舍．既长遂为人妾．会正室虚位．实主家事．号小孺人．主君死于南方．一子绝幼不能归．赖平江王侍郎唤有契好．使人致其柩．欲菆诸境内僧舍中．家赀绝丰．莫氏悉有之．将从此归其父．闻君居乌墩．幸为达一书．使来相迎．许曰．诺行．数十里．明日复会．林曰．莫氏愿一见君．祈为先致囊橐．许恐有他嫌．拒弗受．顷之又至．曰．书不暇作．但致此意于知录君足矣．许至家．他日诣知录君告其事．惊云无有也．居数月．许与中表高公儒遇．语及之．高惊曰．吾几堕其计中．乃话所见．初泊舟姑苏馆．亦值林生．其词略同．末云．莫氏欲归其父．自念平生不相闻．且失身于人．必不见礼．欲嫁为人妇．士大夫有所不可．而闾阎市井．又非厥偶．思欲复入大家为姬侍．其人颜色绝美．随身赀财．可直数千万．使君颇有意乎．高入谋诸妻．妻慕其货．许纳焉．林曰．欲先见之否．高喜留饮酒．出立舷外以俟．少时妇人青衣红裳步堤上．令童子以小青盖障面．腰支绰约．客止闲暇．为之心醉．林笑曰．颇当君意否．然此良家子．难立券．君当稍致币帛如聘礼乃可．即以彩一束授之．及暮而来．曰．约定矣．今悉举橐中物置君舟．明日相见于某寺．然后成礼．话未讫．负十余箧来．皆金珠犀象沉麝之属．及期．林导高入寺．至一室户外．望帘间数女子笑语．红裳者在焉．顾见外人皆反走．林曰．君少止．吾当先告语之．入半日许．悄无复命．堂下诵经僧．讶高久立．来问故．具以所见言．僧曰．山寺冷落．安得有此．高犹以为妄．厉声咄之．老僧自室中出．叹曰．必此怪也．比频有所睹．引入视．则藏院后列殡宫十余所．皆出木牌书主名．有曰小孺人莫氏．最后曰提辖林承信．方震骇走出．仆人奔报舟且没．继一仆云．舟幸无恙．而所寄之物皆非矣．遽视之．犀象香药．尽白黑纸钱灰．所谓金珠器皿．盖髑髅兽骨马牛粪也．二人所遇如此．高仅得脱耳．太学生钱之望说．未质于许也．
<strong>吴圻梦</strong>
吴圻元翰．政和中．以太学录习乐恩．得上舍及第．为镇江府教授．代李伯纪．已入官舍．伯纪馆书室未去．圻梦一鬼．紫袍金带拜廷下．曰．后十五年当为枢密使．寤而甚喜．由此益自负．意执政可指期得．既而仕官殊不进．靖康元年．至定州获鹿令以死．伯纪乃以是年知枢密院．折之侄亿说．
<strong>赵士珖</strong>
徐择之丞相．居睢阳．与南外宗正仲葩善．洎帅(此下原阙一叶)尊公名为何．曰巴．不能言仲葩字为何．沉吟移晷．曰与权．而其父乃字茂实．敦义正悔与鬼语．乘其误．叱之曰．尔乃下鬼凭附．非真赵抚干也．岂有为人子而不知父字者乎．命速舆出．吏拊式叹曰．招我来不见礼．而相逐无故人意．如此令我羞见他人．既还家．敦义意殊未伏．复折简询其死后在何地．有何人拘录．何以能来此．世闲所传祸福报应事．果何似．吏曰．所问事多．容我缓为报．索纸方欲下笔．忽号呼数声．大书曰．奉差我捉去见天齐仁圣帝．蹶然仆地．凡三日．吏乃苏．盖鬼留者几半月．其去也．人□戟门神所劾．或恐泄阴闲事．故云．敦义自是不再岁亦亡．三徐同一纸书．而敦济敦立独不为所记录．岂非寿禄未艾．黠鬼不能窥邪．士珖死时才三十七．敦立说．
