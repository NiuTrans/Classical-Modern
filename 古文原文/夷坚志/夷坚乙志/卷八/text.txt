<strong>牛鬼</strong>
秉义郎高世令．居台州黄岩．绍兴四年．摄征税于温州白沙镇．二月十九夜．已就枕．闻窗外两人呼曰、异物且来杀君．君谨避之．坚塞五窍勿与校．庶或可脱．审其声．乃旧同寮明州都监李利见．台州巡检赵禄．皆死矣．大惧．即蒙被危坐以待．少顷闻有诟李赵者．曰、我杀高世令．干君何事．别一人以杖拄地行．过床后若瞽者．细语云、彼呼君时．切勿应．又闻诟者曰、盲畜生．汝亦复强预人事．李赵相与劝解曰、杀一高世令．于君何益．既而一虫薨薨然自窗隙入帐中．绕被飞鸣．且十数匝．高窥见虫色烂然如金．垂红线于后．引手欲挽之．李赵又呼云、祸事祸事．杀之冤害益重．乃纵之．来往尽夜．终不得逞而去．小史窥窗外．见少年与一妪对立．少年曰、须与翁索命．妪曰、宜然．天明启门．则两牛卧篱下．迹所从来．乃近镇五里农家物也．镇寨巡检闻此怪．招高饮．开释之．俄而求归曰、老妪少年．皆在卓下矣．高妻拏皆在黄岩．是夜见其妾云、君来时我已有娠．今小蓐以死．昨尝寄履袜达乎．方啜泣．李赵褰帷入．叙阔如平生．高度必死．竟夕秉烛．遍作书与亲旧诀．得八十幅．语或杂偈颂．殆类有物凭之者．屡冠带走出．将赴舍前江水．复闻空中语曰、勿与鞋．与即去矣．左右藏去之．凡不饮食．五日乃醒．家人来视之．所谓孕妾实妊身四月．食牛肉而坠．元不死也．高亦无恙．吴传朋说．
<strong>歌汉宫春</strong>
绍兴四年、蜀道类试进士．成都使臣某人祷于梓潼神．愿知今岁类元姓字．夜梦至庙中．见二士人握手出．共歌汉宫春词．问玉堂何似茅舍疏篱之句．神君指曰、此是也．明日复入庙．将验昨梦．士人来者纷纷不绝．久之有两人同出．携手而歌．果梦中句也．省其状貌皆是．即趋出揖之曰．二君中必有一人魁选者．具以梦告．皆大喜．已而更相辩质曰、自我发端．曰、我正唱此．一人者、仙井黄贡也．奋然曰、此吾家旧梦．何预君事邪．吾父初登科时．梦神君赠诗云．玉堂消息近．金榜姓名高．觉而喜．自谓必为翰林学士．然但至成都教授而终．以今思之．端为我设．所谓玉堂消息者．正指词中语耳．是岁贡果为第一．两世共证一梦．虽一时笑歌．亦已素定于数十年之前．神君其灵矣哉．关寿卿说．
<strong>万寿宫印</strong>
乾道二年、静江临桂令郭子应．梦人告曰、君新除提举万寿观．郭方以邑事为苦．而骤得祠官．梦中喜甚．明日转运判官朱．以诸州折米钱．檄郭涖纳．令别关印用之．于辛字库中得印一纽．后数日取视之．其文乃桂州玉清万寿宫记．临桂丞张寅说．
<strong>师立三异</strong>
饶州妙果长老师立．少年时．行脚至衡山福严寺．方夏四月晚．游寺前兜率桥．见潭下峭壁间．异僧背负石而立．师立夙闻人言．此地有罗汉．隐见不常．且忆藏经所载持地菩萨入石壁事．竦然敬视．忽壁开尺许．僧入其中．复合无纤罅．又旬日放参毕．与同参二人．信步到寺后虎跑泉亭上．天风倏起．二僧欲归．师立独少留．二僧曰、久知亭下多异．师无庸留．立方壮不以为意．俄亭西南角有扣柱者．继即伸手内向．渐进不止．肘几过五尺．立戏之曰、复能缩否．应声而退．少顷又闻扣柱声．立曰、若圣者邪．当隐．若山鬼即见形．如食久一手复出．五指初大如椽．渐小如婴儿初生指状．立颇恐．即下山．时绍兴十年也．又三岁还乡．过庐山白云庵．清夜礼佛．有物行牕外．类牛及虎．开户视之．一黑牛绝大．裴回往来．立念日中无所见．岂鬼邪．明日至其处．乃巨青石偃卧．正昨夕牛行处云．师立说．
<strong>吹灯鬼</strong>
妻族婿王氏子．居唐州方城县麦陂团．与邑僧一人厚善．僧死数年矣．梦如平生来．语笑良久．且赠诗而去．既觉．能忆两句曰、父母丘坟毕．儿孙叹自缘．忘其末联．复祝曰．若果有灵．勿惜再梦．遂复得之曰、青山无限好．归去莫留连．明日味其语．疑为不祥．他日自县归舍．薄暮矣．被酒策马独行．仆在后未至．行二十里．望丛棘间七八人相聚附火．往就之．皆丐者也．环坐不语．细观其形状．略与人同．而或断臂．或缺目．或骈项．无一具体．见王生跃而起．吹其所执灯．灯以猪胞为之．得不灭．震怖疾驰．鬼追之不置．又二十里乃到家．急扣门曰、鬼逐我．门中人鼓噪以出．始散去．遂得病死．
<strong>无颏鬼</strong>
吾乡白石村民．为人织纱于十里外．负机轴夜归．月正明．一人来曰、吾胆怯多畏．闻此地有鬼物夜出．愿得俱行．民许之．其人曰、脱有所睹．何以为计．曰、我见之．当击以轴．腰下插大镰刀．亦可杀也．其人竦然．行稍后．又呼曰、人言鬼无颏．试视我面．民知其鬼也．举刀回首欲挥之．颔与胸接．两眼眈眈然．遂不见．
<strong>长人国</strong>
明州人泛海．值昏雾四塞．风大起．不知舟所向．天稍开．乃在一岛下．两人持刀登岸欲伐薪．望百步外有篠篱．入其中．见蔬茹成畦．意人居不远．方蹲踞摘菜．忽闻拊掌声．视之．乃一长人．高出三四丈．其行如飞．两人急走归．其一差缓．为所执．引指穴其肩成窍．穿以巨藤．缚诸高树而去．俄顷间．首戴一镬复来．此人从树杪望见之．知其且烹己．大恐．始忆腰间有刀．取以斫藤．忍痛极力．仅得断．遽登舟斫缆．离岸已远．长人入海追之．如履平地．水才及腹．遂至前执舩．发劲弩射之不退．或持斧斫其手．断三指落舩中．乃舍去．指粗如椽．徐兢明叔云尝见之．何德献说．
<strong>秀州司录厅</strong>
秀州司录厅多怪．常有著青巾布袍．形短而广．行步迟重者．又有妇人．每夜辄出．惑打更吏卒者．先公居官时．伯兄丞相方九岁．白昼如有所见．张目瞪视．连称水水．移时方苏．后两日、公晚自郡归．侍妾执公服在后．忽大呼仆地．公素闻鬼畏革带．即取以缚妾．扶置床．久之乃言曰、此人素侮鬼神．适右手持一物．甚可畏．谓带也．我不敢近．却不知我从左边来．方幸擒执．又为官人打钟馗阵留我．我即去．愿勿相苦．问汝何人．不肯言．至于再三．乃曰、我嘉兴县农人支九也．与乡人水三者．两家九口．皆以前年水灾漂饿．方官赈济活人时．独已先死．今居于宅后大树上．前日小官人所见．乃水三也．公曰、吾事真武甚灵．又有佛像及土地灶神之属．汝安得辄至．曰、佛是善神．不管闲事．真圣每夜被发杖剑．飞行屋上．我谨避之耳．宅后土地．不甚振职．唯宅前小庙．每见辄戒责．适入厨中．司命问何处去．答曰、闲行．叱曰、不得作过．曰、不敢．遂得至此．公曰、常时出者二物为何．曰、青巾者、石精也．称为石大郎．正在书院牕外篱下．入地三尺许．妇人者、秦二娘．居此久矣．公曰、吾每月朔望．以纸钱供大土地．何为反容外鬼．汝为我往问．明日当毁其祠．曰、官岂不晓．虽有钱用．柰腹中饥馁何．我入人家有所得．必分以遗之．故相容至今默默．食顷复言曰．已如所戒．白之土地．怒我饶舌．以杖驱我出．公曰、曾见吾家庙祖先否．曰、每时节享祀．必往观．闻饮食芬芬．欲食不得．列位中亦有虚席者．唯一黄衫夫人．见我必怒．又使往觇．俄气喘色变．徐乃言曰、方及门．为夫人持杖追逐．急反走．仅得脱．所谓夫人者、曾祖母纪国也．公问所须．曰、鬼趣苦饥．愿得一饱馔．好酒肥鹅．与众人共之．无如常时以瘦鸡相待也．语毕竦然倾耳．如有人呼之．遽曰、土地震怒．逐我两家出．今暂止城头．无所归托．愿急放我归．自此不敢复来矣．乃解其带．妾昏睡经日．乃醒．
<strong>无缝舩</strong>
绍兴二十年七月、福州甘棠港．有舟从东南漂来．载三男子．一妇人．沉檀香数千斤．其一男子．本福州人也．家于南台．向入海失舟．偶值一木浮行．得至大岛上．素喜吹笛．常置腰间．岛人引见其主．主夙好音乐．见笛大喜．留而饮食之．与屋以居．后又妻以女．在彼十三年．言语不相通．莫知何国．而岛中人似知为中国人者．忽具舟约同行．经两月．乃得达此岸．甘棠寨巡检．以为透漏海舶．遣人护至闽县．县宰丘铎文昭．招予往视之．其舟刳巨木所为．更无缝罅．独开一窍出入．内有小仓阔三尺许．云女所居也．二男子皆其兄．以布蔽形．一带束发跣足．与之酒则跪坐．以手据地如拜者．一饮而尽．女子齿白如雪．眉目亦疏秀．但色差黑耳．予时以郡博士被檄考试临漳．欲俟归日细问之．既而县以送泉州提舶司未反．予亦终更罢去．至今为恨云．
<strong>詹林宗</strong>
乡士詹林宗．绍兴三十二年．读书于成西妙果塔院．晨起．巾栉有小蛇．正据巾上．移时方去．逮秋试中第五人．乾道元年．当科举．往近村大塘湖僧庵肄业．默自祷曰、前三年灵瑞、已得第五．今举或魁选．当感大蛇为兆．祷之明日．方独坐作尚书义．有蛇不知从何来．蟠其坐侧．伸首顾眄．惊之不动．久乃趋出．詹殊自喜．及揭榜果第一人．
<strong>葛师夔</strong>
葛师夔、为洪州武宁簿．入府白事．泊于上蓝寺．欲以迟明上谒．时方六月．恶从吏同室挠睡．独设一榻．扃户而寝．但小吏在户外．余皆宿水陆堂．就枕未几．闻蹋床上人鼾睡．叱之稍止．才欲寐．则声复厉．葛伸手取溺器．正触其身．甚怒．须天明治之．洎鸡唱．外报可起．既下床．鼾者尚不动．葛出户．呼小史以灯入．验为何人．史骇叫曰、死汉也．奔出外．尽呼宿直者与主僧来观．乃一男子．戴乌帽皂袍束带．偃然其上．奄奄无喘息．僧识之．惊曰、是寺中素所往来者．死已五日．昨菆于寺后．何以能至此．急邀其子视窆处．棺空矣．他日．又至寺．憩方丈中．主僧相就夜语．葛偶及故人刘县丞数岁无消息者．僧盖与刘善．指卧榻曰．丞死于别室．其妻则终此榻也．葛初不知此．颇惧．然不克徙．既寝．展转不寐．闻击床屏者三．心矍然．强呼曰、若是故人．何惜明告．即连扣数声．大呼葛字曰、鸣道安乐否、葛蒙被亟走出．明日迁居．绍兴甲子．葛为余干丞．与予言．今追书之．失刘丞姓字矣．
<strong>虔州城楼</strong>
绍兴十七年夏、先公南迁．予与季弟从行．八月二日、至虔州．泊舟浮桥下．登城楼少休．郡守曾卿端伯慥来见．曰、此非馆处．独郁孤台可尔．而周康州先居之．明当去矣．姑为一夕留可也．是夜奉先公正中设榻．予兄弟席于旁．丁夜．予起更衣．从北偏门出．一人正理发．发垂至地．时两仆宿门内．曰汪三、程七．予谓是此两人．呼之不应．复还视门内．盖寝如初．固疑之矣．又出焉．运栉尚未止．面对女墙．足太半垂在外．风吹其发蓬蓬然．心始动乃还榻．明日而先公言汝夜何所往．吾闻抱关老卒云、楼故多怪．每夕必出．予因道昨所见者．是日徙于郁孤．竟夜不成寐．又闻周康州在馆时．有人从房中开二重门走出．意以为盗．呼其子尾逐之．门盖自若也．
<strong>小郗题诗</strong>
李谟、居无锡．正与客饮．有道人扣门曰、吾自青城上来．刘高尚先生、使我见公．欲有所言．阍人曰．宝文方饮酒．不敢白．再三请之．不可．道人不乐．曰、假笔来．吾欲记名字．阍人与之．即书户上曰、日转庭槐影渐移．重门复屋传呼迟．不如拂袖穿云去．说与落花流水知．题毕而去．曰、吾所谓小郗者也．谟闻之．怅恨自失者累日．李纶说．
