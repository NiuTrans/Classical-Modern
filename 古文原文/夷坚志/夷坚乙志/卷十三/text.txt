<strong>刘子文</strong>
刘总、字子文、绍兴初．为忠州临江．今秩满寓居邻邑垫江县．有子曰侍老．六岁矣．子文忽见其乳妪旁有小儿．长短与侍老相似．意其与外仆私通所生者．以咎其妻．妻李氏痴懦．不能治家．然知为妄也．应曰、无是事．子文怒．时已苦股痛．常策木瓜杖．即抶妻背使出．往白其母．母曰、儿误闻之．安得有是言．子文嗟恚曰、吾母尚如此．复何望．归舍以果诱侍老曰、尔乳母夜与何人寝．其儿为谁．侍老愕然不能对．子文遽前执其手．攫拏不置．左右急救之．犹败面流血．遂呼妪逐去之．曰、汝来我家数年．儿亦长矣．乃以奸秽自败．以吾儿故．不忍治汝．汝好去．妪泣拜出．子文目送之．笑语侍人曰、渠儿已相随出门．丑迹俱露．而家人共蔽匿之．何也．众知其将病．不旬时果被疾死．病中时自言我数与太守争辩不得．汝非不知．何为相守不去．后其弟縡云、子文为夔州士曹日．狱有一囚．在生死之间．郡守欲杀之．子文不强争．囚竟死．则病中所见．疑其祟云．子文、予外姑之兄也．
<strong>九华天仙</strong>
绍兴九年．张渊道侍郎．家居无锡县南禅寺．其女请大仙．忽书曰、九华天仙降．问为谁、曰、世人所谓巫山神女者是也．赋惜奴娇大曲一篇．凡九阕．【其一曰】、瑶阙琼宫．高枕巫山十二．睹瞿塘千载．滟滟云涛沸．异景无穷．好闲吟满酌金卮．忆前时楚襄王．曾来梦中相会．吾正鬓乱钗横．敛霞衣云缕．向前低揖．问我仙职．桃杏遍开．绿草萋萋铺地．燕子来时．向巫山朝朝行雨暮行云．有闲时．只恁画堂高枕．【瑶台景第二】绕绕云梯．上彻青霄霞外．与诸仙同饮镇长春醉．虎啸猿吟．碧桃香异风飘细希奇．想人间难识这般滋味．姮娥奏乐箫韶．有仙音异品．自然清脆．遏住行云不敢飞．空凝滞．好是波澜澄湛．一溪香水．【蓬莱景第三】山染青螺．缥渺人间难陟．有珠珍光照．昼夜无休息．仙景无极．欲言时汝等何知．且修心．要观游亦非大段难易．下俯浮生．尚自争名逐利．岂不省来岁扰扰兵戈起．天惨云愁．念时衰如何是．使我辈终日蓬宫下泪．【劝人第四】再启诸公．百岁还如电急．高名显位．瞬息尔泛水轻沤．霎那间难久立．画烛当风里．安能久之．速往茅峰割爱休名避世．等功成须有上真相引．指放死求生施良药．功无比．千万记此个奇方第一．【王母宫食蟠桃第五】方结实累累．翠枝交映．蟠桃颗颗、仙味真香美．遂命双成持灵刀割来耳．服一粒令我延年万岁．堪笑东方．便起私心盗饵．使宫中仙伴．递互相尤殢．无柰双成向王母高陈之．遂指方偷了蟠桃是你．【玉清宫第六】紫云绛霭．高拥瑶砌．晓光中无限剖列．肃整天仙队．又有殊音．欲举声还止．朝罢时亦有清香飘世．玉驾才兴．高上真仙尽退．有琼花如雪．散漫飞空里．玉女金童．捧丹文传仙诲．抚诸仙早起．劳卿过耳．【扶桑宫第七】光阴奇扶橤宫里．日月常昼．风物鲜明．可爱无阴晦．大帝频鉴于瑶池朱栏外乘凤飞．教主开颜命醉．宝乐齐吹．尽是琼姿天妓．每三杯须用圣母亲来揖．异果名花几千般．香盈袂．意欲归．却乘鸾车凤翼．【太清宫第八】显焕明霞．万丈祥云高布．望仙官衣带．曳曳临香砌．玉兽齐焚．满高穹盘龙势．大帝起玉女金童遍侍．奉饬宣言．甚荷诸仙厚意．复回奏．感恩顿首皆躬袂．奏毕还宫．尚依然云霞密奇更异．非我君何闻耳．【归第九】吾归矣．仙宫久离．洞户无人管之．专俟吾归．欲要开金燧．千万频修已．言讫无忘之．哩啰哩．此去无由再至．事冗难言．尔辈须能自会．汝之．言还．便是如吾意．大抵方寸平平无忧耳．虽改易之愁何畏词成文不加点．又大书曰、吾且归．遂去．明日别有一人自称歌曲仙．曰、昨夕巫山神女见招．云、在君家作词．虑有不协律处．令吾润色之．及阅视．但改数字而已．其第三篇所云．来岁扰扰兵戈起．时虏人方归河南．人以此说为不然．明年．渊道自祠官起提举秦司茶马．度淮而北．至酂阳．虏兵大至．苍黄奔归．尽室几不免．河南复陷．考词中之句．神其知之矣．
<strong>法慧燃目</strong>
绍兴五年夏大旱．朝廷遍祷山川祠庙．不应．遣临安守往上天竺迎灵感观音．于法惠寺建道场．满三七日．又弗应时．六月过半矣．苦行头陀潘法慧者、默祷于佛．乞焚右目以施．即取铁弹投诸火．煆令通红．置眼中．然香其上．香焰才起．行云满空．大雨倾注．阖境沾足．法慧眼即枯．深中洞赤．望之可畏．然所愿既谐．殊自喜也后三日．梦白衣女子来．欲借一隔珠．拒不许．二僧在傍曰、与伊不妨．伊自令六六送还．既觉．不晓所谓．至七月二十一日．又梦二僧来请赴六通斋．白衣女亦至．在前引导．法慧问何人．僧曰、我等施主也．慧曰、女人恐不识路．师何不相引同行．僧曰、他路自熟．稍前进．则山林蔚然．百果皆熟．纷纷而坠．慧就地拾果食之．觉心地清凉．非常日比．又俯首欲拾间．女子忽回面．掷一弹．正中所燃目．失声大呼而寤．枯眶内已有物若鹅眼．瞻视如初．渐大复旧．数其再明之时．恰三十六日．始悟六六送还之兆．
<strong>蚌中观音</strong>
溧水人俞集．宣和中．赴泰州兴化尉．挈家舟行．淮上多蚌蛤．舟人日买以食．集见必辍买．放诸江．他日得一篮甚重．众欲烹食．倍价偿之．坚不可．遂置诸釜中．忽大声从釜起．光焰相属．舟人大恐．熟视之．一大蚌裂开．现观世音像于壳间．傍有竹两竿．挺挺如生．菩萨相好端严．冠衣璎珞．及竹叶枝干．皆细真珠缀成者．集令舟中人皆诵佛悔罪．而取其壳以归．传灯录载唐文宗嗜蛤蜊．亦睹佛像之异．但此又有双竹为奇耳．宋贶益谦说．
<strong>盱眙道人</strong>
绍兴三十年、杨抑之抗为盱眙守．有道人不知所从来．能大言、谈人祸福或中．杨敬之如神．馆于郡治之东斋．每招寮属与共饮．道人时时举目旁视．类有所睹．春夜过半．杨之子恂．妇将就蓐．恂出外唤人呼乳医．过东斋．闻道人在室内与客语．及还．又见其送客出．隐隐有黑影自南去．固已怪之．忽前揖曰、尊公已出厅．吾将往谒．恂曰、方熟睡未起也．咄曰、灯烛罗陈．宾客满坐．君何以戏我．恂止之不可．遂还舍．明日白其父．父犹谓其与异人相过．戒勿轻言．后半月．宿直者早起．斋门已开．而道人不见．急寻之．乃在斋北丛竹间．以带自绞死矣．始知前所见．皆鬼祟也．蒋德诚天祐时为通判．亲见之．
<strong>牛触倡</strong>
桂林之北二十里曰甘棠铺．绍兴十六年．方务德滋为广西漕．桂府官吏皆出迎候．营妓亦集于铺前．散诣民家憩息．一黄犊逸出栏．群倡奔避．牛径于众中触一人．以角抵其腹于壁．肠胃皆出即死．牛发狂掣走入山．里正与士兵数十人．执弓弩枪杖逐之．凡两日乃射死．倡之姓名曰甘美．自后风雨阴晦之夕．人皆闻其冤哭声．历数年方止．
<strong>严州乞儿</strong>
严州东门外有丐者、坐大树下．身形垢污．便秽满前．行人过之皆掩鼻．李次仲季独疑为异人．具衣冠往拜．丐者大骂极口．次仲拱立不敢去．忽笑曰、吾有一诗赠君．即唱曰、缘木求鱼世所希．谁知木杪有鱼飞．乘流遇坎众人事．才三句复云、你却不次．仲恳求末句．又大骂．竟不成章．明年绍兴甲子岁．严州大水．郡人连坊漂溺死者甚众．而次仲家居最高．独免其祸．始悟诗意及你却不之语．次仲说．
<strong>食牛诗</strong>
秀州人盛肇、居青龙镇超果寺．好食牛肉．与陈氏子友善．陈尝遣仆来约．旦日会食．视其简无有是言．独于匀碧笺纸一幅内大书曰、万物皆心化．唯牛最苦辛．君看横死者．尽是食牛人．肇惊嗟久之．呼其仆已不见．旦而询诸陈氏．元未尝遣也．肇惧、自此不食牛．赵纲立振甫说．
<strong>海岛大竹</strong>
明州有道人、行乞于市．持大竹一节．径三尺许．血痕涴其中．自云本山东商人．曾泛海遇风．漂堕岛上．登岸纵目．望巨竹参天．翠色欲滴．叹讶其异．方徘徊赏玩．俄有皂衣两人来．云寻汝正急．乃在此耶．答曰、适从舟中来．尚不知此为何处．何为觅我．皂衣不应．夹捽以前．满路崭峭．如棘针而甚大．刺足底绝痛．不可行．问其人曰、牛角也．益怪之．复前行．至一处．主者责曰、汝好食牛．当受苦报．始大恐．拜乞命．曰、请后不敢．主者曰、汝既悔过．今释汝．可归语世人．视此为戒．曰、有如不信．以何物为验．主者顾左右令截竹．使持归便见．两人携大锯．趋人林中．少顷而竹至．鲜血盈管．下流污衣．云、方锯解囚未了．闻呼即至．不暇涤锯也．遂持竹回舟．既还家．即弃妻子．辞乡里他适．而溷迹丐中．赵振甫屡见之．
<strong>嵩山三异</strong>
刘居中、京师人．少时隐于嵩山．居山颠最深处．曰控鹤庵．初与两人同处．率一两月．辄下山觅粮．登陟极艰苦．往往跻攀葛藟．穷日力乃至．两人不堪其忧．皆舍去．独刘居之自若．凡二十年．遭乱南来．绍兴间尝召入宫．赐冲静处士．今庐于豫章之东湖．每为人言昔日事．云嵩山峻极处．有平地可为田者百亩．别有小山岩岫之属．常时云雨．只在半山间．大蜥蜴数百．皆长三四尺．人以食就手饲之．拊摩其体腻如脂．一日、聚绕水盎边．各就取水．才入口．即吐出．已圆结如弹丸．积之于侧．俄顷间累累满地．忽震雷一声起．弹丸皆失去．明日山下人来．言昨正午雨雹大作．乃知蜥蜴所为者此也．又闻石壁闲老人读书．逼而听之寂然．既退复尔．其后石壁摧．得异书甚多．阴阳方技修真黄白之学．无所不有．既下山．独取其首尾全者数十篇．余悉焚之．又尝闻异香满室．经日乃散．不知所从来也．刘生于元丰七年甲子岁．
<strong>黄蘖龙</strong>
黄蘖寺在福州南六十里、山上有龙潭．从崖石间成一穴．直下无底．潭口阔可五尺．寺僧曰、此福德龙也．常时行雨归．多闻音乐迎导之声．或于云雾中隐隐见盘花对引其前者．泉州僧庆老闻而悦之．与辈流数人．至潭畔．焚香默祷．且诵白伞盖真言．愿睹其状．先取楮镪投水中．即有物自下引之．倏然而没．固已骇之矣．时方白昼．黑云如扇起．顷之满空．对面不相识．徐徐稍开．一物起潭中．类莲华而茎柄皆赤色．继有两眼如日．辉采射人．突起其上．诸僧怖惧．急奔走下山．雷霆已随其后．移时乃止．
<strong>庆老诗</strong>
庆老、字龟年、能为诗．初见李汉老参政．投贽有共看栖树鸦之句．大奇之．以为得韦苏州风味．所居北山下．山顶有横石如舟．自称舟峰．汉老更之曰石帆庵．为赋诗曰．鹑作衣裳铁作肝．老将身事付寒岩．诸天香积犹多供．百鸟山花已罢口衔．定起水沉和月冷．诗成冰彩敌云缄．山头画舸谁安楫．我欲看公使石帆．又尝访之不值．留诗曰、惠远过溪应送陆．玉川入寺不逢曦．夕阳半岭鸦栖树．拄杖寻山步步迟．其后庆老死．汉老作文祭之．曰、今洪觉范．古汤惠休．亦尝从佛日宗杲参禅．杲不印可．曰、正如水滴石．一点入不得．盖以言语为之祟云．泉州报恩寺庆书记．亦能诗．汉老称赏其一联云．人从晓月残边去．路入云山瘦处行．以为可入图画．
<strong>蒋山蛇</strong>
泉州都监王贵、说绍兴初．张循王驻军建康．裨校苗团练、至蒋山下踏营地．中涂无故马惊．怪之．见大蛇在桑间．以身绕树．树为之倾．伸首入井中饮水．苗不敢复进．策马欲还．循王之子十四机宜者．适领五十骑在后．苗呼曰、前有异物惊人．宜速还．机宜年少壮勇．且恃众．加鞭独前．问知其故．即引弓射之．不中．又射之．正中桑本．蛇回首著树杪．张口向人．吐气如黑雾．人马皆辟易百余步．面目无色．不三月间．苗张及从骑尽死．右四事王嘉叟说．
