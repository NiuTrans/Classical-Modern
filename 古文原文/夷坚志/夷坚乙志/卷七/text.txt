<strong>毕令女</strong>
路时中．字当可．以符箓治鬼著名士大夫间．目曰路真官．常赍鬼公案自随．建炎元年．自都城东下至灵壁县．县令毕造．已受代．檥舟未发．闻路君至．来谒曰、家有仲女．为鬼所祸．前后迎道人法师治之．翻为所辱骂．至或遭棰去者．今病益深．非真官不能救．愿辱临舟中一视之．路诺许．入舟坐定．病女径起．著衣出拜．凝立于旁．略无病态．津津有喜色．曰、大姐得见真官．天与之幸．平生壹郁不得吐．今见真官．敢一一陈之．大姐乃前来妈妈所生．二姐则今妈妈所生也．恃母钟爱．每事相陵侮．顷居京师．有人来议婚事垂就．唯须金钗一双．二姐执不与．竟不成昏．心鞅鞅以死．死后冥司以命未尽．不复拘录．魂魄漂摇．无所归．遇．九天玄女出游．怜其枉．授以秘法．法欲成．又为二姐坏了．大姐不幸．生死为此妹所困．今须与之俱逝．以偿至冤．且以谢九天玄女也．真官但当为人治祟．有冤欲报．势不可已．愿真官勿复言．路君沉思良久．曰、其词强．顾毕令曰、君当自以善力祷谢之．法不可治也．女忽仆地．掖起之．复困惙如初．盖出拜者乃二姐之身．而其言则大姐之言也．死已数年矣．明日、二姐殂．路君来吊．其父曰、昨日之事．曲折吾所不晓．而玄女授法．乃死后事．二姐何以得坏之．君家必有影响．幸无隐．在我法中．当洞知其本末．毕令曰、向固有一异事．今而思之．必此也．长女既亡．菆于京城外僧寺．当寒食扫祭．举家尽往．菆室之侧．有士人居焉．出而扃其户．家人偶启封．入房窥观．仲女见案上铜镜．呼曰、此大姐柩中物．何以在此．必劫也．吾以为物有相类．且京师货此者甚多．仲女力争曰、方买镜时．姊妹各得其一．鞶结衬缘．皆出我手．所用纸．某官谒刺也视之信然．方嗟叹而士人归．怒曰、贫士寓舍．有何可观．不告而入．何理也．仲女曰、汝发墓取物．奸赃具在．吾来擒盗耳．遂缚之．士人乃言半年前夜坐读书．有女子扣户．曰、为阿姑谴怒．逐使归父母家．家在城中．无从可还．愿见容一夕．泣诉甚切．不获已纳之．缱绻情通．自是每夕必至．或白昼亦来．一日方临水掠鬓．女见而笑曰、无镜耶．我适有之．遂取以相饷．即此物也．时时携衣服去补治．独不肯说为谁家人．昨日见语曰、明日我家与亲宾聚会．须相周旋．不得到君所．后夜当复来．遂去．今晨独处无悰．故散步野外以遣日．不虞君之涉吾地也．吾家闻之皆悲泣．独仲女曰、此郎固妄言．必发验乃可．走往殡所踪迹之．其后有罅可容手．启砖见棺．大钉皆拔起寸余．及撤盖板．则长女正叠足坐．缝男子头巾．自腰以下肉皆新生．肤理温软．腰以上犹是枯脂．始悔恨．复掩之．释士人使去．自是及今．盖三年余矣．所谓玄女之说．岂非道家所谓回骸起死．必得生人与久处便可复活邪．事既彰露．不可复续．而白发其事．皆出仲女．所谓坏其法者岂此邪．路君亦为之惊吒．道出山阳．以语郭同升．升之子沰说．造字以道．
<strong>西内骨灰狱</strong>
政和四年、有旨修西内．命京西转运司董其役．转运使王某坐科扰．为河南尹蔡安持劾罢．起徽猷阁待制宋君于服中．以为都转运使．免判常程文书．专以修宫室为职．宋锐于立事．数以语督同列曰、速成之．醲赏可立得也．转运判官孙贶．独以役大不可成．戏答曰、公闻狐婿虎之说乎．狐有女．择婿得虎焉．成礼之夕．傧者祝之曰．愿早生五男二女．狐拱立曰、五男二女非敢望．但早放却臊命为幸耳．今日之事．正类此也．宋不乐．贶即引疾罢去．凡宫城广袤十六里．创立御廊四百四十间．殿宇丹漆之饰猥多．率以趣办．需牛骨和灰．不能给．洛城外二十里．有千人冢数十丘．干官韩生献计曰、是皆无主朽骴．发而焚之．其骨不可胜用矣．自王漕时已用此．宋然之．管干官成州刺史郭琏容．佐使臣彭玘．十余人．皆幸集事．举无异词．宋以功除显谟阁学士．召为殿中监而卒．宣和中．孙贶病死．至泰山府．外门榜曰清夷之门．狱吏捽以入．令供灭族状．孙曰、我何罪．殿上厉声曰、发洛阳古冢以幸赏．乃汝也．安得讳．孙请与诸人对．望两囚荷铁校立庑下．各有一卒持铁扇障其面．时时挥之．扇上皆施钉．血流被体．引至前．乃宋王二君也．犹与相撑拄．孙历举狐虎之说．及所以去官状．廷下人皆大笑．两人屈服去．孙复苏．他日韩生亦梦如孙所见者供状毕．将引退．仰而言曰、某罪不胜诛．但先祖魏公有大勋劳于宗社．不应坐一孙而赤族．主者凝思良久曰、只供灭房．状乃如之．自是数月死．不一岁妻子皆尽．今唯取同宗之子以继云．予闻此事于临川人吴虎臣曾吴得之韩子苍．予以国史院简策参之．得其岁月官职如此．邵武李郁光祖云、有朝士亦以是役进秩．后居邓州．得异疾．疽生于臀．长寸许．中有骨焉．不可坐卧．医以药龁之．久而坠地．拳曲如小猪尾．数日又如故．复以前法治之．如是岁余．凡落三十六节．乃死．王日严云、宋君初与官属议．或以为不便．宋入宅思之．必欲行．自批一纸出付司．孔目官某．虑异时为人所讼．以所批黏入牍中．后数年．冥府摄对狱．见牛头卒引一人从烈焰出．乃宋也．孔目诉曰、事皆由待制．手笔尚存．王者敕一卒往取．顷刻即至．以示宋．宋引伏．孔目者乃得归．明日诣曹阅故牍．首尾千百番皆在．独失宋批矣．遂以病自列．去吏归．而弃家为苦行道者．
<strong>汀州山魈</strong>
汀州多山魈．其居郡治者为七姑子．倅厅后有皂荚树极大．干分为三．正蔽堂屋．亦有物居之．陈吉老为通判．女已嫁矣．与婿皆来．夜半女在床外睡．觉有撼其几者．颇惧．移身入里间．则如人登焉．席荐皆震动．夫妻连声呼有贼．吉老遽起．与长子录曹者偕往．无所见．诧曰、公廨守卫严．贼安得至．若鬼也．争敢尔．老兵马吉、方宿直．命诣厨温酒．厨与堂接屋．马吉方及门．失声大叫．录曹素有胆气．自篝火视之．吉仆绝于地．涎液纵横．灌以良药．久之始能言．曰、一黑汉模糊长大．出屋直来压已．不知所以然．吉老犹不信．录曹见白衣人长七尺．自厨出趋堂．开门而出．真以为盗．急逐之．而堂门元闭自若也．启之．又见其物开厅门去．复逐之．亦闭如故．洎至厅上．白衣径奏东箱卒伍持更处．一卒即惊魇．众救之已绝矣．后数年．赵子璋为倅摄郡．时属邑寇作．江西大将程师回．自赣上来逐捕．将班师．小休倅厅．出所携二妾与赵饮．正行酒．有小妾长才二尺许．褐衫素裙．缓步且前．程迎击以杖．乃一猫跃出．衣服皆委地．子璋子伯禔．随父之官．马吉者犹在．闻其说如此．伯禔说．
<strong>黄莲山伽蓝</strong>
韶州乐昌县黄莲山寺．为一邑胜处．建炎二年冬．郡守延临江静师往主法席．寺伽蓝神素著灵异．邑人祈赛．必杀牲酾酒．既则饮酒乃归．师始至．与神约曰、神受佛嘱付．守护伽蓝．不应当此供．自今日以往．更具净馔．神其听之．由是人无敢以酒肉入山门者．明年十一月晦．有檀越营佛事毕．欲饮酒．三仆舁一缸由东厢过神祠前．一犬不知从何来．突出正与缸相值．应时破碎．无复余沥．见者莫不叹异．郏次南说．
<strong>宁都吏仆</strong>
赣州宁都县吏李某、督租近村．以一仆自随．仆乞钱于逋户．不满志．缚诸桑上．灌以粪．得千钱．即日云雷四起．毙仆于村中普安寺前．钱正在腰间．打四百文入肉中．皮蒙其上．绍兴十四年三月也．县是时曰虔化云．寺僧祖一说．
<strong>杜三不孝</strong>
洪州崇真坊北有大井民杜三．汲水卖之．夏日则货蚊药以自给．与母及一弟同居．弟佣于饼家．唯兄以两饭养母．然特酗酒．小不如意．至于辱詈加棰．邻曲见者皆扼腕．导其母使讼．未及也．一旦大醉归．复殴母．俄忽忽如狂．取所合蚊药内砒霜硫黄掬服之．走入市．从其徒求水饮．市人以为醉．不知药毒已发矣．顷刻而死．其不孝之报欤．
<strong>布张家</strong>
邢州富人张翁．本以接小商布货为业．一夕闭茶肆讫．闻外有人呻痛声．出视之．乃昼日市曹所杖杀死囚也．曰、气绝复苏．得水尚可活．恐为逻者所见．则复死矣．张即牵入门．徐解缚．扶置卧榻上．设荐席令睡．与其妻谨视之．饲以粥饵．虽子妇弗及知．经两月．胁疮皆平能行．张与路费．天未晓．亲送之出城．亦未尝问其乡里姓名也．过十年久．有大客乘马从徒．赍布五千疋入市．大驵争迎之．客曰、张牙人在乎．吾欲令货．众嗤笑．为呼张来．张辞曰、家赀所有．不满数万钱．此大交易．愿别择豪长者．客曰、吾固欲烦翁．但访好铺户赊与之．以契约授我．待我还乡．复来索钱未晚．张勉如其言．居数日．客谓翁可具酒饮我．勿招他宾．既至．邀其妻共饮．酒酣起曰、翁识我否．乃十年前床下所养人也．平生为寇劫．往来十余郡．未尝败．独至邢．一出而获．荷翁再生之恩．既出门．即指天自誓云、今日以往．不复杀人．但得一主好钱．持报张翁．更不作贼．才上太行．便遇一人独行．劫之正得千余缗．遂作贾客贩卖．今于晋绛间有田宅．专以此布来偿翁媪恩．元约复授翁．可悉取钱营生产业．吾不复来矣．拜诀而去．张氏因此起富．赀至十千万．邢人呼为布张家．三事亦得之郏次南．
<strong>何丞相</strong>
何文缜丞相在太学．与同舍生黄君、诣日者孙黯问命．黯袒衣踞坐．丞相先占．既布算．黯正襟揖曰、命极贵．不惟魁天下．且位极人臣．二人相视笑．曰、何相侮邪．黯愠曰、黯老矣．粗有生计．今谄一秀才．其获几何．柰何命实中格．丞相曰、然则何时作状元．曰、乙未岁．何年为相．曰、不出一纪．但有一事绝异．君拜相后．当死于异国．寻常奉使绝域者．不过侍从官．何由有宰相入国者．此为不可晓耳．初丞相自仙井来．时过桐柏．于庙中上书乞梦．其夕梦人报霍侍郎来见何状元．遂出相见．霍曰、将来殿策问道．及至京又求梦于二相公庙．梦人告如霍所言．既觉．试作策头数百字．以示黄君．黄以为不佳．丞相时为邓洵武枢相馆客．又梦一人报霍侍郎来．既坐．霍曰、君昨拟道策甚谬．上所解道德经．更三日以赐二府．君当首见之．宜熟读也．如期邓公果拜赐．即录本．晨夕诵读．乙未岁廷试果问道．悉以经语对．遂为第一人．后十二年．至靖康丙午．拜少宰．从二帝北狩．死于虏．皆如黯言．霍公盖先两榜为龙首者．
<strong>天心法</strong>
李士美丞相长子衡老．初学天心正法时．饮食坐起．未尝不持摄．寓居桂林．夜如厕．见灯盏出于外．心已怪之．复取置中间．俄又在外．已则登其上．既而益高．盏正覆而油不倾．旋转满室．将及头上．衡老方踞厕．势不可施法．怖惧大呼而出．自是不敢轻习行．或云初行符箓．非鬼物所乐．故多设怪以恐试之尔．嘉叟说．
<strong>虞并甫奏章</strong>
虞并甫、侍其父漕潼川．以父病斋戒浃日．命道士刘泠然．奏章请命．刘素以精确著名．自子夜登坛伏．迟明方兴．言曰、适之帝所．见几上书章内两句云．乞减臣之年．增父之算．帝指示吾曰、虞允文至孝．可与执政．而不言从其请．已而父竟卒．后十有八年．并甫参大政．宇文仔说．
<strong>孙尚书仆</strong>
孙仲益尚书、居毗陵．遣两仆往平江．一人暴卒于道．一人买苇席覆其尸．而归报其家．经宿至．则死者复活矣．云、方同行．下路左遗溲．遇黄衣卒持藤棒来驱曰、官唤汝牵舩．果有舩相衔．行运河中．独押我挽之．舟行如飞．不知为何处．心以谓无县文引在手．何得擅呼我．伺其小怠．挤诸河．急从故道归．至则见身在苇席下．无计可入．彷徨不忍去．乃坐于上．天将晓．行人过见而叱曰、何为独坐此．非鬼乎．竦然如失．不觉入身中乃寤．方知为死也．李耆俊说．
