<strong>真州异僧</strong>
金华范茂载渭建炎二年．以秀州通判权江淮发运司干官．官舍在仪真．方剧贼张遇、寇淮甸．民间正欢．范泊家舟中．而日诣曹治事．其妻张夫人．平生耽信佛教．每游僧及门．目所见物．悉与之．不少吝．郡有僧鸣铙钹行乞于岸．呼曰、泗州有个张和尚．缘化钱修外罗城．张邀至舟所．僧于袖间出雕刻木人十许枚．指之曰、此为僧伽大圣．此为木叉．此为善财．此为土地．命之笑．则木人欣然启齿．面有喜色．取一儿枕鼓而寝者以与张．曰、此僧伽初生时像也．又以药一粒授张．戒使吞之．张施以紫纱皂绢各一匹．僧甫去．范君适从外来．次子以告．问何在．曰、未远．遣人追及．将折困之．僧殊不动容．索纸书十字者二．又书九字及徐字于下．以付范．即去．张氏取药欲服．而其大如弹丸．不可吞．乃命婢磨碎．调以汤而饮之．明日僧复至．问曰．曾饵吾药否．以实对．僧叹吒曰、何不竟吞之而碎吾药．然亦无害也．后两日、贼舩数百．渡江而南．将犯京口．最后十余舩．独回泊真州．杀人肆掠．是时岸下舟多不可计．舳舻相衔．跬步不得动．范氏之人无长少．皆登津散走．张以积病不能行．与一女并妾宜奴者三人不去．但默诵救苦观世音菩萨．时正月十四日也．一贼登舟．从蓬背揕矛入．当张坐处．所覆衾四重皆穿透．刃自腋下过．无所损．贼跳入中．又举矛刺之．出两股之间．亦无伤焉．贼惊异释仗．问曰、汝有何术至是．曰、我以产后得病．故待死于此．但诵佛佛耳．安得术哉．家藏金银一小箧．持以相赠．幸舍我．贼取之而留其衣服．曰、以为买粥费．去未久．又一贼来．持火药罐发之．欲焚其舟．未及发而器坠水中．亦舍去．俄顷两岸火大起．延及水中．范氏舟缆已爇断．如有牵挽者．由千万艘间无人自行．出大江．茫不知东西．唯宜奴扶柁．夷犹任所向．及天明则在扬州矣．范之弟茂直为司农丞．从车驾行在．即挈取之．是日一家十四口．数处奔迸．并集于扬．不失一人．方悟碎药无害之说．使如僧言吞之．当无惊散之苦矣．范归乡．因溺水被疾而殂．正年三十九．葬于婺．买山于徐家．尽与纸上字合．僧不复见而所留木儿．亦不能动．具后张夫人沉痾去体．寿七十乃终．其子元卿端臣说．
<strong>章惠仲告虎</strong>
成都人章惠仲．与其妹婿丘生．绍兴二十六年以四川类试中选．同赴廷试．未出峡．舟覆于江．丘生死焉．章仅得免．既赐第．调井研县主簿．还至峡州．得家书报其弟病死．章茹哀在道．兼程而西．跨羸马．倩一川兵挈囊以随．过万州．日势薄晚．犹前行不已．遂坠崖下．去岸十余丈．遍体皆伤．不可起．俄有虎至．奋而前．衔其髻欲食．章窘怖．呼而言曰、汝虎有灵．幸听我语．吾母年八十矣．生子二人．女一人．往年妹婿死于水．今年弟死于家．独吾一身存．将以微禄充养．今汝食我．亦命也．无足惜．柰吾老母何．虎自闻其言已释髻．低首为倾听状．语毕即舍去．盘旋其傍．若有所捍御．夜过半．章痛稍定．睡石上．梦人告曰、天欲晓、可行矣．觉而已明．攀危木寸步而上．及登岸．马犹立不动．遂乘以行．告敕皆在身．但囊橐为兵携去．章赴官满秩而母亡．未几章亦卒．乃知一念起孝．脱于死地．专为母故也．异类知义如此．与夫落陷穽不引手而挤之下石者．远矣．可以人而不如虎乎．
<strong>大散关老人</strong>
政和末、张魏公自汉州与乡人吴鼎、同入京省试．徒步出大散关．遇暴雨．而伞为仆先持去．无以障．共趋入粉壁屋内避之．败宇穿漏．殆不容立．望道左新屋数间．急往造焉．老父出迎客．意色甚谨．纵观客容貌举止．目不暂置．二人同辞而问曰、老父岂能相乎．应曰、唯唯．魏公先指吴生扣之．笑曰、大好大好．而不肯明言．吴生指魏公曰、张秀才前程如何．起而答曰、此公骨法贵无与比．异日中原有变．是其奋发之秋．出将入相．为国柱石．非吾子可拟也．二人皆不以为然．会雨止．即舍之去．明年．魏公登科．吴下第．公送之出西郊．临别谓曰、君过散关时．幸复访道傍老父．吴虽不乐父言．然亦欲再谒休咎．及至昨处．唯粉壁故在．无所谓新居者．询关下往来人皆莫知．魏公既贵．为川陕宣抚处置使．吴犹布衣．以公恩得一官．竟不显．二事皆黄仲秉说
<strong>肇庆土偶</strong>
郑安恭为肇庆守．有直更卒．每夜半．见城上亭中火光．往视之．乃十余人及小儿数辈聚博．卒有胆不惧．戏伸手乞钱．诸人争与之．几得三千以还．明日验之．真铜钱也．不以语人．次夕又如是．遂赂掌宿节级．求专直三更．所获益富．逾两月矣．会军资库失钱千余缗．并银数百两、揭榜根捕．或告云．此卒近多妄费．又衣服鲜明．可疑也．试擒之．诘其为盗之端．不能隐．具以实言．郑意必土偶为奸．乃系卒使人部往．遍索诸庙．至城隍庙中有土偶．状貌类所见者．碎之．腹中得银一笏．尽剖之皆然．因发地．凡偶人下．各得数十千．合此卒用过之数．更无少差．即尽毁偶像．其怪遂绝．安恭说
<strong>韩信首级</strong>
席中丞晋仲旦政和中．为长安帅．因公使库颓圮．命工改筑．于地中得石函一．其状类玉．盖上刻韩信首级四字．乃篆文也．其中空无一物．即徙于高原．祭而掩之．朝奉郎郑师孟说．郑与席为姻家．
<strong>江东漕属舍</strong>
江东转运司、在建康府．三属官廨舍处其中．其最北者．相传有怪．前后居者多不宁．隆兴二年．陈阜卿为守．湖州通判方释之、送女嫁其子．馆是舍．见东窗壁间．人影杂沓．谓墙外行人往来．不以为异．如是者终日．试往就视．则人物长不满尺．骑从甚盛．如世之方伯威仪．驰走不绝．方君惧．即他徙．赵善仁独不信．故往宿焉．中夜闻呼其姓名．晨起求巾帻衣服．皆不见．乃尽悬于梁上．皇恐而出．郡人言此地昔尝为庙云．释之说
<strong>王晌恶谶</strong>
王晌神道．在京师时．从妙应大师问相．得两句偈曰、姓名不过程家渡．出郭犹行十里村．绍兴丙子岁、罢当涂守．在宜兴县．又从达真黄元道求诗、其末句曰、巽岭直下梅家店．福禄难过丑年春．会江东提举官吕忱中．发其在宣城时事．置狱广德军．所按无实状．狱不成．移鞫徽州．出广德南门．过一岭．问其名．曰巽岭．固已不乐．至渡头客舍小憩．则梅家店也．矍然恶之．不觉堕泪．同行士人卫博宽释之．少解．命仆具酒．老兵就户限椎鹿脯．晌责其不洁．兵恚曰、此与建康府不同．何足校．晌忿其不逊．盛怒．酒杯落地．即得疾不起．时丁丑年正月九日也．渡曰程家渡．去广德恰十里．孙琏说
<strong>秦昌时</strong>
秦昌时昌龄．皆太师桧从子．绍兴二十三年．昌龄宫观满．将赴调．见达真黄元道．戒曰．君寿命不甚永．然最忌为宣州官．若得之．切不可受．受必死．既而添差宁国军签判．不欲往．具以事白其叔父．叔父诮责之．遂受命．以九月十八日至家．五日而死．竟不及赴官．昌时自浙东提刑来会葬．闻达真在溧阳．往见之．达真曰．今年葬签判．明年葬提刑．吾将往会稽奉送．昌时怒且惧．明年十二月十二日、果访之于会稽．取纸写诗．有二五相逢路再迷之语．昌时曰、寿止二年或五年邪．曰、否．二月或五月邪．曰、否．然则但二日五日乎．曰、恐如是．时会稽守赵士粲．提举常平高百之．皆在坐．密问曰、提刑方四十五岁．精爽如此．何为有是言．曰、去岁见之于溧阳．神已去干．曾与约送葬．寿夭定数也．何足讶．今不过七日耳．是月十八日、昌时具饭．召百之及其婿冯某．达真在焉．昌时坐间．取永嘉黄柑．手自铨择．达真随辄食之．食数颗．又擘其余．掷之地．昌时以情白日．叔父生朝不远．欲持以为寿．愿先生勿相苦．达真嘻笑曰、自家死日不管．却管他人生日．左右见其语切．皆伸舌缩颈．昌时不乐．顾百之及冯婿招之出．自掩关作书．嘱虞候曰、若黄先生寻我．但以睡告．虞候立户外．忽闻笔坠地．入视之．已仆于胡床．涎塞咽中革革然．其家呼医巫络绎．妻詹氏泣拜达真求救．笑曰、吾曩岁固言之．今日专来送葬．命止于此．虽扁鹊何益．善视之．三更当去矣．至时果死．
<strong>成都镊工</strong>
政和初．成都有镊工．出行廛间．妻独居．一髽髻道人来．求摘耏毛．先与钱二百．妻谢曰、工夫不多．只十金足矣．曰、但取之．为我耐烦可也．遂就坐．先剃其左．次及右．既毕．回面则左方毛已茁然．又去之．右边复尔．如是至再三．日过午．妻不胜倦厌．还其钱．罢遣之．夫归具以告．夫愠曰、此必钟离先生也．何为拒之．正使尽今日至明日为摘鬄．亦何所惮．吾之不遇命也．即狂走于市．呼曰、先生舍我何处去．夜以继日．饥渴寒暑皆不顾．如是三四年．遍历外邑以至山间逢樵人弛檐．樵诘之曰、汝何为者．告以故．樵者曰、此神仙中人．彼来寻君则可．君今仆仆一生亦何益．吾虽至愚．然闻得道者．非积阴功至行．不可侥冀．吾有秘术授君．君假此辅道．摩以岁月．傥遂如愿．戏拔茅一茎嘘之．则成金钗．谓工曰、试用我法为之．当有济．工曰、此皆幻术不足学．我所愿则见先生耳．樵者曰、君未见其人．正遇之何以识．曰询于吾妻得其貌．已图而置诸袖中矣．樵者曰、然则君三拜我．我能令君见．工设拜拜起．樵问曰、视吾面何如．曰、犹适所睹耳．再拜又问、至于三．视之无复樵容．俨然与所图无少异．曰、汝直至诚求道者．汝哀号数年．声彻云汉间．上帝亦深怜汝志．故令吾委曲唤汝．汝从我去．遂与俱入山中．后二年还乡．别其所知而去．至今不再出．
<strong>武夷道人</strong>
建州崇安县武夷山．境像幽绝．中临清溪．盘折九曲．游者泛舟其下．仰望极目．道流但指言古迹所在．云莫有登之者．绍兴初、有道人至冲佑观．独欲入访洞天．经数月．寻历殆遍．无所遇．忽于山崦间得草庵．有道姑屏处．长眉红颊．旁无侍女．问其来故．谓曰、洞天有名无形．相传如是．吾处此久矣．不见也．道人曰、业欲一往．要当尽此身寻之．时天色阴翳．日已暮．姑邀宿庵中．道人谢曰、子妇人独居．于义不可．曰、非有他也．兹地多虎狼．恐或伤君耳．竟不肯入．危坐于户外．夜未久．果有虎咆哮来前．姑急开门呼之．答曰、宁死于虎．决不入少焉．又增一虎．嘷啸愈甚．姑又语之曰、此两黑虎性慈仁．余皆搏人不遗力．君将为齑粉矣．道人守前说不为动．俄而五虎同集．衔其头足以往．才十数步．掷于坡下而去．体无少损．遂坚坐达明．姑延入坐．嘉叹曰．子有志如此．非我所及．洞天盖去此不远．然尚隔深渊．渊阔十余丈．惊湍怒流．但一竿竹横其上．非身生羽翼不可过．亦时时有双髻樵人往来．子试往．幸而相遇．当拜而问涂．不然无策也．既至．溪流汹涌崩腾．木石皆振．弱竹袅袅．不可著脚．适逢樵者出．乃前再拜．樵者矍然退避曰、山中野人．采薪以供家．安敢当此．具以所欲拱白之．樵始秘不言．既而曰、谁为君道此．曰、闻诸庵中女．樵怒曰、多口老婆．妄泄吾事．令道人闭目．挽其衣以行．觉如腾虚空．云龙出没．顷洞两耳间．既履地．乃在平冈上．宫殿崔嵬．金铺玉户．一人碧冠朱履．顾左右曰、安得有凡气．道人趋出稽首．碧冠叱曰．谁引汝来．以樵者告．即遣追至前．袒其背．以铁拄杖鞭之三百六十．血肉分离．骨破髓出．道人亦战惧．碧冠曰、洞天乃高仙所聚．汝何人．乃得辄至．贳汝罪．宜速回．积行累功．他时或可来．命取水一杓饮之．中有胡麻饭一颗．饮水毕嚼饭．咀咽移时．仅能食三之一．腹已大饱．碧冠笑曰、汝食吾饭一粒．尚不能尽．岂得居此．遂还．至崖下．见被杖者呻痛草间．曰、坐汝至此．吾方被谪堕．不知经几百劫．乃得释．汝去矣．归涂不复见溪．安步长林．而足常去地寸许．回望高山深谷．窅非昨境．道姑与庵亦失其处．遂栖于岩石中、至今犹在．黄元道七八年前曾见之．云山东人也．
<strong>龙泉张氏子</strong>
处州龙泉县米铺张氏之子．十五岁．尝携鲜鱼一篮．就溪边破之．鱼拨剌不已．刀误伤指．痛殊甚．停刀少憩．忽念曰、我伤一指．痛如是．而群鱼刮鳞剔腮剖腹断尾．其痛可知．特不能言耳．尽弃于溪．即日入深山中．依石窦以居．绝不饮食．父母怪儿不归．意其堕水死．明年寒食．乡人游山者始见之．身如枯腊．朐瘠见骨．然面目犹可认．急报其父母来．欲呼以归．掉头不顾．曰、我非汝家人．无急我．父母泣而去．后十年复往视．则肌体已复故．颜色悦泽．人不知所以然．今居山二十余岁矣．四事皆黄达真说
