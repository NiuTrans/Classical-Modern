<strong>董染工</strong>
乡里洪源董氏子．家本染工．独好罗取飞禽．得而破其脑．串以竹．归则焚稻秆丛茆．焫其毛羽净尽．乃持货之．平生所杀不可计．老而得奇疾．遍体生粗皮．鳞皴如树．遇其苛痒时．非复爬搔可济．但取茅秆以燎四体．则移时乃定．继又苦头痛．不服药．每痛甚．辄令人以片竹击脑数十下．始稍止．人以为杀生之报．如是三年．日一偿此苦．然后死．
<strong>临川巫</strong>
临川有巫、所事神曰木平三郎．专为人逐捕鬼魅．灵验章著．远近趋向之．自以与鬼为仇敌．虑其能害己．日日戒家人云、如外人访我．不以亲疏长少．但悉以不在家先告之．然后白我．里中人方耕田．见两客负戴行支径中．褰裳局步．若有碍其前者．耕者曰、何为乃尔．曰、水深路滑．沮洳满径．急欲前进而不可．耕者笑曰、平地无水．安得有是言．两客悟．谢曰、眼花昏妄．赖君指迷也．欣然直前．皆不留碍．径至巫门．自称建州某官人顷为祟所挠．得法师救护．今遣我赍新茶来致谢．家人喜．引之入、劳苦慰藉．始以告巫．巫问何在．曰、巳入矣．大惊曰、常戒汝云何．今无及矣．使出询其人．无所见．巫知必死．正付嘱后事．忽如人击其背．即踣于地．涎凝喉中．顷之死．李德远说．
<strong>上犹道人</strong>
乡人董璞、宣和四年．为南安军上犹丞．有道人从岭外来．长六尺余．云将自此朝南岳．且言有戏术．董为置酒召客．而使至前陈其伎．独携无底竹畚一枚．泥满其中．庭下观者数百．道人令自取泥如豆纳口内．人人询之．欲得作何物．或果实．或肴馔．或饴蜜．不以时节土地所应有．皆以其意言．道人仰空吸气．呵入人口中．各随所须而变．戒令勿嚼勿咽．可再易他物．于是方为肉者能成果．为果者能成肉．千变万化．无有穷极．而一丸泥自若也．董氏子弟或不信．遣乡仆胡满出．戒之曰、汝亦说一物．正使诚然．姑应曰不是．试观其何以处．仆含泥呼曰、欲樱桃．道人呵问之．曰、非也．再三问皆然．笑曰、汝欲戏我耶．吾将苦汝．又呵气入之．则为大蒜．辛臭达于外．仆犹执为未然．道人遍告众曰、此人见侮已甚．当令诸君皆闻之．指其口曰、大粪出．应声间秽气充塞．彻于庭上．仆急吐出．取水濯漱．良久尚有余臭．观者大笑．益敬之．道人亦求去．与之钱不受．独索酒．饮数升遂去．竟不知为何许人何姓氏也．董外孙洪应贤邦直从在官下．亲睹其异．应贤说．
<strong>诸般染铺</strong>
王锡文在京师．见一人推小车．车上有瓮．其外为花门．立小榜曰诸般染铺．架上挂杂色缯十数条．人窥其瓮．但贮浊汁斗许．或授以尺绢．曰欲染青．受而投之．少顷取出．则成青绢矣．又以尺纱欲染茜．亦投于中．及取出、成茜纱矣．他或黄或赤或黑或白．以丹为碧．以紫为绛．从所求索．应之如响．而斗水未尝竭．视所染色．皆明洁精好．如练肆经日所为者．竟无人能测其何术．
<strong>赵善广</strong>
赵敦本不韦绍兴二十九年、为临安通判．其子善广在侍傍．梦人持符追之．曰、府主唤．广辞不肯行．曰、吾父与府公共事．吾知子弟职耳．何为唤我．持符者捽之以行．广问当以何服见．曰、具公裳可也．既至公府．庭下侍卫峻整．威容凛凛可畏．主者据案怒色曰、赵善佐、汝前生何以敢杀孕妇．广拜而对曰、某名善广．非佐也．主者顾追吏曰、此岂小事而误追人邪．命捽送狱．而释广．广还至家．但见眼界正黑．不能得其身．自念平生诵法华经．今不见何邪．忽觉所诵经在手．光焰焕然．已身乃卧床上．投以入．遂寤．家人盖不觉也．后七年为饶州司户．乃卒．
<strong>宣城冤梦</strong>
李南金、客于宣州．与一倡善．绍兴十八年．秦棣为郡守．合乐会客．李微服窥之．以手招所善倡与语．秦适望见大怒．械送于狱．将案致其罪．同狱有重囚四人．坐劫富民财拘系．吏受民贿．欲纳诸大辟．锻炼弥月．求其所以死而未能得．南金素善讼．为吏画策．命取具案及条令．反覆寻索．且代吏作问目．以次推讯．四囚不得有所言．狱具．皆杖死．吏果得厚赂．即为南金作道地引赎出．后二年、南金归乐平．与其叔师尹．往德兴．谒经界官王昺．宿于香屯客邸．夜中惊魇．叔呼之不应．撼之数十．但喉中介介作声．叔走出唤邻室人．并力叫呼．良久乃醒．起坐谓叔曰、恶事真不可作．曩者救急为之．今不敢有隐．始尽说前事．云、适梦身在宣城．逢四人于路．挽衣见苦曰、汝无状．用计杀我．我本不负汝命．今当相偿死．便取大铁盆覆我．故不能出声．非叔见救．真以魇死矣．又十年．竟遇蛇妖以卒．洪绂说．
<strong>马妾冤</strong>
蜀妇人常氏者、先嫁潭州益阳楚椿卿．与嬖妾马氏、以妒宠相嫉．乘楚生出．棰杀之．楚生仕至县令死．常氏更嫁鄱阳程选．乾道二年二月．就蓐三日．而子不下．白昼见马妾持杖鞭其腹．程呼天庆观道士徐仲时咒治．且饮以法水．遂生一女．即不育而妾怪愈甚．常氏日夜呼謈．告其天曰、鬼以其死时杖杖我．我不胜痛．语之曰、我本不杀汝．乃某婢用杖过当．误尽汝命耳．鬼曰、皆出主母意．尚何言．程又呼道士．道士敕神将追捕之．鬼谓神将吾负至冤以死．法师虽尊．柰我理直何．旁人皆见常氏在床．与人辨析良苦．道士念终不可致法．乃开以善言．许多诵经咒为冥助．鬼颔首即舍去．越五日复出．曰、经咒之力．但能资我受生．而杀人偿命．固不可免．常氏曰、如是吾必死．虽悔之．无可柰何．然此妾亡时．有钗珥衣服．其直百千．今当悉酬之．免为他生之祸．呼问之曰、汝欲铜钱耶．纸钱邪．笑曰、我鬼非人．安用铜钱．乃买寓镪百束．祝焚之．烟绝而常氏殂．时三月六日也．
<strong>水斗</strong>
乐平县何冲里、皆程氏所居．其北有田一坞数十百顷．绍兴十四年夏五月、积雨方霁．日正中无云．田水如为物所卷．悉聚为一．直西行至杉木墩而止．其高三四丈．初无堤防．了不泛决．里南程伯高家．相去可三百步．井水忽溢起．亦高数丈．夭矫如长虹．震响如霹雳．北行穿程聪家墙．又毁楼西北角而过．村民遥望有物．两角似羊．踊跃其中．与青衣童数人．径赴墩侧．田水趋迎之相扦斗．且前且郤．凡十刻乃解．北水各散归田．与未斗时不少减．南水亦循旧路入井中．是日满村汹汹．疑有水灾．既而无他事．伯高者、本以富雄其里．自是浸衰．未几遂死．今田畴皆为他人有．而聪亦与弟讼分财．数年始定．然则非吉祥也．
<strong>京师酒肆</strong>
廉布宣仲孙惔肖之、在太学．遇元夕．与同舍生三人．告假出游．穷观极览．眼饱足倦．然心中拳拳．未尝不在妇人也．夜四鼓．街上行人寥落．独见一骑来．驺导数辈．近而觇之．美好女子也．遂随以行．欲迹其所向．俄至曲巷酒肆．下马入．买酒独酌．时时与导者笑语．三子者、亦入相对．据案索酒．情不能自制．遥呼妇人曰．欲相伴坐如何．即应曰、可．皆欣然趋就之．且推肖之与接膝．意为名倡也．妇人以巾蒙首．不尽睹其貌．客戏发之．乃一大面恶鬼．殊可惊怖．合声大呼曰、有鬼．酒家奴出视．则寂无一物．嗤其妄．具以所遇告．奴曰、但见三秀才入肆．安得有此．三子战栗通昔．至晓乃敢归．
<strong>桂真官</strong>
会稽人桂百祥．能役使六甲六丁．以持正法著名．称为真官．先是吴松江长桥下．每潮来多损舟舩．相传云龙性恶所致．县人共雇一傔．赍诉牒请于桂．桂曰、若用我法．当具章上奏．则此龙必死．事体至大．吾所不忍．姑为其易者．乃判状授傔．戒曰、汝归持往寻常覆舟处．语之曰、桂真官问江龙何为辄害人．宜速改过自新．脱或再犯．当飞章上天．捕治行法矣．此人持归报父老．别募一渔者、使伺潮将至．从第四桥出白之．渔者迎投判牍．具告桂语．瞬息间、潮头正及其处．即滔滔而返．自是不复为害．二事赵公懋元功说．
<strong>大孤山龙</strong>
陈晦叔辉为江西漕．出按部．舟行过吴城庙下．登岸谒礼不敬．至晚有风涛之变．双桅皆折．百计救护．仅能达岸．明日发南康．舩人白当以猪赛庙．晦叔曰．观昨日如此．敢爱一豕乎．使如其请以祀．而心殊不平．舩才离岸．则风引之回．开阖四五．自旦至日中乃能行．又明日抵大孤山．舩人复有请．晦叔怒曰、连日食吾猪．龙亦合饱．鼓桌北行不顾．才数里．天地斗暗．雷电风雨总至．对面不辨色．白波连空．巨龙出水上．高与樯齐．其大塞江．口吐猛火．赫然照人．百灵秘怪．奇形异状．环绕前后．不可胜数．舟中人知命在顷刻．各以衣带相缠结．冀溺死后．尸易寻觅．殿前司拣兵将官牛信．从吏在别舫．最惧俯伏板上．见一人白发不巾．当顶栉小髻．谓曰无恐．不干汝事．晦叔具衣冠拜伏请罪．多以佛经许之．龙稍稍相远．遂没不见．暝色亦开．篙工怖定再理楫．觉其处非是．盖逆流而上．在大孤之南四十里矣．初未尝觉也．南昌宰冯羲叔说．
<strong>皇甫自牧</strong>
皇甫自牧、罢融州通判赴调．由长沙泛江．六月剧暑．自牧在舟中．与同行者皆袒裼不冠屦．以象戏遣日．忽博局倾侧．以为适然．对弈不辍．舟师之妻大呼曰、急焚香．龙入舩矣．惊顾见一物缴绕．超出水面．正当马门压焉．舟低七八尺．腥涎流液满中．鳞大如盆．其光可鉴．自牧惶遽穿靴着衣．百拜祷请．舟且平沉．龙忽跃入水．其响如崩屋声．激巨浪数四而波平．舟已远矣．自牧至梧州守而卒．王更叟说．其姻家也．
<strong>程师回</strong>
燕人程师回、既归国．为江西大将．绍兴十二年．朝廷遣还北方．舟行过大孤山下．舟人白凡舟过此者、不得作乐及煎油．或犯之．菩萨必怒．师回曰、菩萨为谁．不肯言．逼之再三．乃以龙告．师回嘻笑曰、是何敢然．龙居水中．吾不能制其所为．吾在舟中．龙安能制我．命其徒击鼓吹笛奏蕃乐．烧油炸鱼．香达于外．自取胡床坐舩背．陈弓矢剑戟其旁．舟人皆相顾拊膺长叹曰、吾曹为此胡所累．命尽今日矣．柰何．时天气清明．风忽暴起．曀雾四合．震霆一声．有物在烟波间．两目如金盘．相去仅数十步．睨舩欲进．威容甚猛．师回曰、所谓菩萨者乃尔邪．引弓射之．正中一目．其物郤退．睢盱入水中．未几风浪亦息．安流而去．人皆服其勇．江行人相传以烹油为戒．云蛟螭之属．闻油香则出．多腾入舟．舟必覆．或至于穿决堤岸乃去．师回所射．盖是物也．
<strong>徐偲病忘</strong>
婺州永康人徐偲、字彦思．素以能文为州里推重．乡人欲为父祖立铭碣．必往求之、平生无时顷辍读书．后仕至建州通判归．暮年忽病忘．世间百物、皆不能辨．与宾客故旧．对面不相识．甚至于妻孥在前．亦如路人．方食肉不知其为肉．饮酒不知其为酒．饥渴寒暑昼夜之变．一切尽然．手亦不能作一字．阅三年乃卒．盖苦学精思．丧其良心云．喻良能说．
