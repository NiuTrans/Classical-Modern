<strong>翟楫得子</strong>
京师人翟楫．居湖州四安县．年五十无子．绘观世音像．恳祷甚至．其妻方娠．梦白衣妇人以槃擎一儿．甚韶秀．妻大喜．欲抱取之．一牛横陈其中．竟不可得．既而生男子．弥月不育．又祷请如初．有闻其梦者．告楫曰．子酷嗜牛肉．岂谓是欤．楫竦然．即誓阖家不复食．遂复梦前妇人送儿至．抱得之．妻遂生子为成人．同偕说．
<strong>张八叔</strong>
边知白公式．居平江．祖母汪氏．卧病．更数医不効．有客扣门．青巾乌袍．白晰而髯．言吾乃润州范公桥织罗张八叔也．前巷袁二十五秀才．令来切．公式出见之．客曰．不必诊．吾已得尊夫人疾状．留一药方．曰乌金散．使即饮之．边氏家小黄犬．方生数日．背有黑绶带文．客曰．幸以与我．后三日复来取矣．公式笑不答．后三日．犬忽死．汪氏病亦愈．乃诣袁秀才谢其意．袁殊大惊．坐侧有画图．视之乃吕洞宾象．宛然前所见者．画本实得于张八叔家．边侄维岳说．
<strong>王欣托生</strong>
王欣．字亨之．江阴人．绍兴戊辰登科．待杨州教授阙．未赴．以乙亥三月卒于家．冬十月．其田仆见一人跨马．两卒为驭．谛视之．教授君也．惊问何所适．曰、吾欲到彭蒿因千二秀才家．仆曰．此去彭蒿十余里．日势已暮．恐不能达．欣曰．远非所惮．为我前导足矣．乃与俱行．至初更．及因氏之门．欣下马．留一纸裹与仆．曰．谢汝俱来．倏从门隙中入．仆惧甚．亟归．视裹中物．得铜钱五十枚．不敢语人．明日又往问乃因氏孙妇是夜得子．严康朝说．
<strong>合皂大鬼</strong>
临江军合皂山下张氏者．以财雄乡里．绍兴十四年．家仆晨兴启户．有人长丈余．通身黑色．径入坐厅上．诘之不应．曳之不动．急报主人．及呼众仆至．击之以杖．铿然有声．剌之以矛．不能入．刃皆拳曲如钩．沃之以汤．了不沾湿．顽然自如．亦无怒态．江西乡居多寇窃．人家往往蓄大鼓．遇有缓急．击以集众．至是鼓不鸣．张氏念不可与力竞．乃扣头祈哀．又不顾．徐徐奋而起．循行堂中井灶湢溷．无不至者．张室藏帑．悉以巨鏁扃钥．鬼轻掣之．即开．所之既遍．复出坐．及暮将明烛．火亦不然．一家惴惧．登山上王笥观．设黄箓九幽醮．命道士奏章于天．七日．始不见．张氏自此衰替．今为窭人．石田人汪介然说．
<strong>宣州孟郎中</strong>
乾道元年七月．婺源石田村汪氏仆王十五．正耘于田．忽僵仆．家人至．视之死矣．舁归舍．尚有微喘．不敢敛．凡八日复苏．云．初在田中．望十余人自西来．皆著道服．所赍有箱箧大扇．方注视．便为捽着地上．加欧击．驱令荷担行．至县五侯庙．有一人具冠带出．结束若今通引官．传侯旨．问来何所须．答曰．当于婺源行瘟．冠带者入复出曰．侯不可．趣令急去．其人犹迁延．俄闻庙中传呼曰．不即行．别有处分．遂舍去．入岳庙．复遭逐．乃从浙岭适休宁县．谒城隍及英济王庙．所言如婺源．皆不许．遂至徽州．遍走三庙．亦不许．十人者惨沮不乐．迤逦之宣州．入一大祠．才及门．数人已出迎．若先知其来者．相见大喜．入白神．神许诺．仍敕健步遍报所属土地．且假一鬼为导．自北门孟郎中家始．既至．以所赍物藏灶下．运大木．立寨栅于外．若今营垒然．逮旦．各执其物巡行堂中．二子先出．椎其脑．即仆地．次遇仆婢辈．或击或扇．无不应手而陨．凡留两日．其徒一人入．报西南火光起．恐救兵至．亟相率登陴．望火所来．彍弩射之．即灭．又二日．复报营外火光属天．暨登陴．则已大炽．焚其栅立尽．不及措手．遂各溃散．独我在．悟身已死．寻故道以归．乃活．里人汪赓新．调广德军签判．见其事．其妹婿余永观．适为宣城尉．即遣书询之．云．孟生乃医者．七月间．阖门大疫．自二子始．婢妾死者二人．招村巫治之．方作法．巫自得疾．归而死．孟氏悉集一城师巫．并力禳禬始愈．盖所谓火焚其栅者此也．是岁浙西民疫祸不胜计．独江东无事．歙之神可谓仁矣．石臼人汪拱说．王十三乃其家仆也．
<strong>驯鸠</strong>
盐官县庆善寺．明义大师了宣．退居邑人邹氏庵．隆兴元年春．晨起行径中．见鸠雏堕地．携以归．躬自哺饲．两月乃能飞．日纵所适．夜则投宿屏几间．是岁十月．其徒惠月．复主庆善寺．迎致其师于丈室之西偏．逮暮鸠归．则閴无人矣．旋室百匝．悲鸣不止．守舍者怜之．谓曰．吾送汝归老师处．明日笼以授宣．自是不复出．驯狎左右．以手摩拊皆不动．他人近之．辄惊起．鸣呼．孰谓畜产无知乎．窦思永说
<strong>女鬼惑仇铎</strong>
紫姑神类多假托．或能害人．予所闻见者屡矣．今纪近事一节．以为后生戒．天台士人仇铎者．本待制寓之族泒也．浮游江淮．壮年未娶．乾道元年秋．数数延紫姑求诗词．讽玩不去口．遂为所惑．晨夕缴绕之不舍．必欲见真形为夫妇．又将托于梦想．铎虽已迷．然尚畏死．犹自力拒之．鬼相随愈密．至把其手以作字．不烦运箕也．同行者知之．惧其不免．因出游泰州市．径与入城隍神祠．焚香代诉．始入庙．铎两齿相击．已有恐栗之状．暨还舍．即索纸为妇人对事．具述本末．辞殊亵冗．今删取其大略云．大宋国东京城内四圣观前居住弟子纪三六郎名爽．妻张氏．三六娘．行年三十三岁．辛酉年三月十二日巳时降生．癸巳年三月十四日死．是年九月．见吕先生于箕口．得导养之术．自后周游四海．于今年八月三日．过高邮军．见台州进士仇铎．在延洪寺塔院内．请蓬莱大岛真仙．为爱本人年少．遂降箕笔．诈称我姊妹在蓬莱山．承子供养．今日降汝．汝宜至诚．不得妄想．我当长降于汝．又旬日．来往益熟．不合举意写媟语诱铎．又说将来有宰相分．以此惑乱其心．十七日．到泰州．要与相见．不许．又要入梦．亦不许．遂告铎云．汝父恨汝不孝．焚章奏天．上天降旨．三日内有雷震汝．宜多设茶果香烛．稽首乞命．我当为汝祈天免祸．又索度人经万卷．三年之后．要与汝为夫妻．意欲铎恐惧从己．又伪称吕翁在门．令来日未明．来东门外石坟侧相见．铎欲往赴．为众人挽住．又写云房两字．使铎食乳香半两．冀狂渴赴水死．至于引头击柱．用破磁败面．皆不死．遂称天神已降．将烧汝左臂．令铎入荐中．伏于床下．作吕翁救解之言．曰．天神幸以吕岩故．赦此人．此人若死．岩不复为神仙．如是经两时久．不能杀铎．至晚．方与铎言．我非蓬仙．是白犬精．今日代汝震死．永为下鬼．宜以杯酒叙别．明日又来．云、我乃兴化阿母山白蛇精．从前所杀三千七百余人矣．众人招法师来．欲见治．又降铎曰．我只畏龙虎山张天师．余人不畏也．缘三六娘本意．耽著仇铎．迷而不返．须要缠绕本人．损其性命．今为铎诉于本郡城隍．奏天治罪．伏蒙取责文状．所供并是诣实．如后异同．甘伏重宪．其所书凡千五百字．即日录焚之．铎后三日始醒．盖为所困几一月．妇人自称死于癸巳岁．至是时巳五十三年矣．鬼趣亦久矣哉．
<strong>张成宪</strong>
张成宪、字维永．监陈州粮料院．时宛丘尉谒告．暂摄其事．捕获强盗两种．合十有五人．送于县．具狱未上．尉即出参告．白郡守．求合两盗为一．冀人数满品．可优得京官．郡守素与尉善．许诺．以谕张．张曰．尉欲赏无不可．若令窜易公牍．合二者为一．付有司锻炼迁就．则成宪不敢为．郡守不能夺．尉殊忿恨．殆成仇怨．后十二年．张为江淮发运司从事．设醮茅山．夜宿玉宸观．梦其叔告曰．陈州事可保无虞．但不可转正郎．已而至殿庭．殿上王者问曰．陈州事尚能记忆否．对曰、历历皆不忘．但无案牍可证．王曰．此中文籍甚明．无用许．既出．见二直符使．各抱一锦绷与之．曰．以此相报．张素无子．是岁生男女各一人．又七年．转大夫官．得直秘阁而终．边维岳说．
<strong>鬼化火光</strong>
韩郡王居故府时．有小妓二十辈．其子子温．年十二岁．与妾宁儿者．晚戏东厢下．见一人行前．容止年状．亦一小妓也．呼之不应．乃大步逐之．子温行甚遽．其人雍容缓步．初不为急．然竟不可及．将至外户．子温大呼．忽已在庭下．化形如匹练．迸为火光．赫然入沟中而灭．问宁儿所见皆同．归白其父．皆以为当有伏尸．或宝物．欲发地验之．既而以功役甚大．乃止．
<strong>沧浪亭</strong>
姑苏城中沧浪亭．本苏子美宅．今为韩咸安所有．金人入寇时．民入后圃避匿．尽死于池中．以故处者多不宁．其后韩氏自居之．每月夜．必见数百人．出没池上．或．僧或道士．或妇人．或商贾．歌呼杂沓．良久必哀叹乃止．守宿老卒方寝．为数十人舁去临入池．卒陕西人．素胆勇．知其鬼也．无惧意．正色谓之曰．汝等死于此．岁月已久．吾为汝言于主人翁．尽取骸骨．改葬于高原．而作佛事救汝．无为守此滞窟．为平人害何如．皆愧谢曰．幸甚．舍之而退．卒明日入白主人．即命牛车徙池水．掘污泥．拾朽骨．盛以大竹槎．凡满八器．共置大棺中．将瘗之．是夕．又有一男子．引老卒入竹丛间．曰．余人尽去．我犹有两臂在此．幸终惠我．又如其处取得之．乃葬诸城东．而设水陆斋于灵岩寺．自是宅怪遂绝．二事皆子温说．
<strong>林酒仙</strong>
崇宁间．平江有狂僧．嗜酒亡赖．好作诗偈．冲口即成．郡人呼为林酒仙．多易而侮之．唯郭氏一家．敬待之甚厚．郭母病．僧与之药一盏．曰．饮不尽即止．勿强进也．已而饮三分之二．僧取其余弃于地．皆成黄金色．母病即愈．且留朱砂圆方．与其家．郭氏如方货之．遂致富．苏人有能传其诗者．曰．门前绿柳无啼鸟．庭下苍苔有落花．聊与东君论个事．十分春色属谁家．秋至山寒水冷．春来柳绿花红．一点洞庭万变．江村烟雨蒙蒙．金斝又闲泛．玉仙还欲颓．莫教更漏促．取月明回．他皆类此．
<strong>蒸山罗汉</strong>
边公式家祖茔．在平江之蒸山．宣和元年．公式为太学录．得武洞清石木罗汉象十六．遣家僮致之坟庵前．一夕．行者刘普因．梦十余僧持学录书来求挂搭．以白主僧慧通．通难之．曰、庵中所得．鲜薄寻常．供僧行三两人．犹不继．安能容大众哉．来者一人起．取笔题诗门左．曰、松萝深处有神天．不忆其他语．明旦话此梦未竟．而石本至．公式足成一章曰．松萝深处有神天．小刹何妨纳大千．挂搭定知宜久住．歌吟何幸得流传．袖中出简聊应尔．门上题诗岂偶然．顾我未除烦脑习．与师同结未来缘．语虽非工．然皆纪实也．
<strong>沈十九</strong>
昆山民沈十九．能与人治书画．而其家又以煮蟹自给．县人钱五八新绘地藏菩萨象．倩沈示票饰之．其傍烹蟹．盖不辍也．夜梦入冥府．所见狱吏．皆牛头阿旁．左右列大镬．举叉置人煮之．将及沈．忽有僧振锡与钱生皆在侧．谕狱吏曰、但令此人入镬净洗足矣．沈犹畏怖．吏命解衣而入．俄顷即出于沸鼎烈焰之中．众囚冤呼不可闻．己独无苦趣．清凉自如．正如澡浴．身意甚快．展转而寤．遂戒前业．卖饧以活云．时绍兴十二年也．三事边维岳说．
<strong>十八婆</strong>
叶审言枢密．未第时．与衢州士人马民彝善．民彝素清贫．后再娶峡山徐氏．以赀入．因此颇丰赡．称其妻为十八婆．绍兴三十二年．叶公自西府奉祠．归寿昌县故居曰社墈．时方冬日．有两村夫荷轿．舆一老妇人．自通为马先生妻来相见．叶公命其女延之中堂．视其容貌．昔肥今瘠．绝与十八婆不类．问其故．答曰．年老多事．形骸销瘦．无足怪者．皆疑之．扣其仆．仆曰．但见从店中出．指令来此．不知所自也．叶氏客徐钦邻．观此妪面色枯黑．觉其非人．又从行小奴．携装匣在手．皆纸所为．已故弊．乃送死明器耳．大呼而入．曰．此鬼也．逐出之．妪犹作色曰．谓人为鬼．何无礼如是．既出门．轿不由正道．而旁入山崦间．遂不见．数日后民彝至．言其妻盖未尝出也．钦邻说．
<strong>钱瑞反魂</strong>
乾道元年六月．秀州大疫．吏人钱瑞．亦病旬余．忽谵语切切．如有所见．自言被追至官府．仰视见大理正俞长吉．朝服坐殿上．瑞尝为棘寺吏．识之．即趋拜拱立．俞曰．所以呼汝来．欲治一狱．左右引入直舍．验视案牍．乃浙西提刑司公事也．挂者凡五六十人．瑞结正．赍呈甚喜．因恳乞归．俞未许．瑞无计．退立廊左．见故人宁三囚首立．揖瑞言旧为漕司吏．曾误断一事．逮捕至此．向来文字在某厨青纱袋中．吾累夕归取之．家人以为寇至．故不可得．烦君归语吾儿．取而焚寄我．瑞许之．望长吉治事毕．复出沥恳．始得归．令人送还．才出门．命乘一大舟．舟乃在平地．瑞以为苦．梦中呼云．把水洒地．正尽力叫号．舟已抵岸．遂惊觉．满身黑污如洗．时长吉知盱眙军方死．瑞至今犹存．景裴弟说．
