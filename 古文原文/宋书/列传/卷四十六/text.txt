赵伦之、到彦之阙、王懿、张邵
赵伦之，字幼成，下邳僮人也。孝穆皇后之弟。幼孤贫，事母以孝称。武帝起兵，以军功封阆中县五等侯，累迁雍州刺史。武帝北伐，伦之遣顺阳太守傅弘之、扶风太守沈田子出峣柳，大破姚泓于蓝田。及武帝受命，以佐命功，封霄城县侯，安北将军，镇襄阳。少帝即位，征拜护军。元嘉三年，拜镇军将军，寻迁左光禄大夫，领军将军。
伦之虽外戚贵盛，而以俭素自处。性野拙，人情世务，多所不解。久居方伯，颇觉富盛，入为护军，资力不称，以为见贬。光禄大夫范泰好戏谓曰： 司徒公缺，必用汝老奴。我不言汝资地所任，要是外戚高秩次第所至耳。 伦之大喜，每载酒肴诣泰。五年，卒。子伯符嗣。
伯符，字润远。少好弓马。伦之在襄阳，伯符为竟陵太守。时竟陵蛮屡为寇，伯符征讨，悉破之，由是有将帅之称。后为宁远将军，总领义徒，以居宫城北，每有火起及贼盗，辄身贯甲胄，助郡县赴讨，武帝甚嘉之。文帝即位，累迁徐、兗二州刺史。为政苛暴，吏人畏之若豺虎，然而寇盗远窜，无敢犯境。元嘉十八年，征为领军将军。先是，外监不隶领军，宜相统摄者，自有别诏，至此始统领焉。二十一年，转豫州刺史。明年，为护军将军，复为丹阳尹。在郡严酷，吏人苦之，或至委叛被录赴水而死；典笔吏取笔不如意，鞭五十。子倩，尚文帝第四女海盐公主。初，始兴王浚以潘妃之宠，故得出入后宫，遂与公主私通。及适倩，倩入宫而怒，肆詈搏击，引绝帐带。事上闻，有诏离婚，杀主所生蒋美人，伯符惭惧发病卒。谥曰肃。传国至孙勖，齐受禅，国除。
王懿，字仲德，太原祁人。自言汉司徒允弟幽州刺史懋七世孙也。祖宏，事石季龙；父苗，事苻坚，皆为二千石。
仲坚德少沈审，有意略，通阴阳，解声律。苻氏之败，仲德年十七，与兄睿同起义兵，与慕容垂战，败；仲德被重创走，与家属相失。路经大泽，不能前，困卧林中。忽有青衣童兒骑牛行，见仲德，问曰： 食未？ 仲德告饥。兒去，顷之复来，携食与之。仲德食毕欲行，会水潦暴至，莫知所如。有一白狼至前，仰天而号，号讫，衔仲德衣，因渡水；仲德随之，获济，与睿相及。渡河至滑台，复为翟辽所留，使为将帅。积年，仲德欲南归，乃奔太山，辽遣骑追之急，夜行，忽有炬火前导，仲德随之，行百许里，乃免。
晋太元末，徙居彭城。兄弟名犯晋宣、元二帝讳，并以字称。睿字元德。北土重同姓，谓之骨肉，有远来相投者，莫不竭力营赡；若不至者，以为不义，不为乡里所容。仲德闻王愉在江南，是太原人，乃往依之；愉礼之甚薄，因至姑孰投桓玄。值玄篡，见辅国将军张暢，言及世事，仲德曰： 自古革命，诚非一族，然今之起者，恐不足以成大事。 
元德果敢有智略，武帝甚知之，告以义举，使于都下袭玄。仲德闻其谋，谓元德曰： 天下之事，不可不密，应机务速，不在巧迟。玄每冒夜出入，今若图之，正须一夫力耳。 事泄，元德为玄所诛，仲德奔窜。会义军克建业，仲德抱元德子方回出候武帝，帝于马上抱方回与仲德相对号泣，追赠元德给事中，封安复县侯，以仲德为中兵参军。
武帝伐广固，仲德为前锋，大小二十余战，每战辄克。及卢循寇逼，败刘毅于桑落，帝北伐始还，士卒创痍，堪战者可数千人。贼众十万，舳舻百里，奔败而归者，咸称其雄。众议并欲迁都，仲德正色曰： 今天子当阳而治，明公命世作辅，新建大功，威震六合。妖贼豕突，乘我远征，既闻凯入，将自奔散。今自投草间，则同之匹夫；匹夫号令，何以威物？义士英豪，当自求其主尔。此谋若行，请自此辞矣。 帝悦之，以仲德屯越城。及贼自蔡洲南走，遣仲德追之。贼留亲党范崇民五千人，高舰百余，城南陵。仲德攻之，大破崇民，焚其舟舰，收其散卒，功冠诸将，封新淦县侯。义熙十二年北伐，进仲德征虏将军，加冀州刺史，为前锋诸军事。冠军将军檀道济、龙骧将军王镇恶向洛阳，宁朔将军刘遵考、建武将军沈林子出石门，宁朔将军硃超石、胡籓向半城，咸受统于仲德。仲德率龙骧将军硃牧、宁远将军竺灵秀、严纲等开钜野入河，乃总众军，进据潼关。长安平，以仲德为太尉咨议参军。
武帝欲迁都洛阳，众议咸以为宜。仲德曰： 非常之事，常人所骇。今暴师日久，士有归心，固当以建业为王基，俟文轨大同，然后议之可也。 帝深纳之，使卫送姚泓先还彭城。武帝受命，累迁徐州刺史，加都督。
元嘉三年，进号安北将军，与到彦之北伐，大破虏军。诸军进屯灵昌津。司、兗既定，三军咸喜，仲德独有忧色，曰： 胡虏虽仁义不足，而凶狡有余，今敛戈北归，并力完聚，若河冰冬合，岂不能为三军之忧！ 十月，虏于委粟津渡河，进逼金墉，虎牢、洛阳诸军，相继奔走。彦之闻二城不守，欲焚舟步走，仲德曰： 洛阳既陷，则虎牢不能独全，势使然也。今贼去我千里，滑台犹有强兵，若便舍舟奔走，士卒必散。且当入济至马耳谷口，更详所宜。 乃回军沿济南历城步上，焚舟弃甲，还至彭城。仲德与彦之并免官。寻与檀道济救滑台，粮尽而归。
九年，又为镇北将军、徐州刺史。明年，加领兗州刺史。仲德三临徐州，威德著于彭城，立佛寺作白狼、童子像于塔中，以河北所遇也。十三年，进号镇北大将军。十五年，卒，谥曰桓侯。亦于庙立白狼、童子坛，每祭必祠之。子正修嗣，为家僮所杀。
张邵，字茂宗，会稽太守裕之弟也。初为晋琅邪内史王诞龙骧府功曹，桓玄徙诞于广州，亲故咸离弃之，惟邵情意弥谨，流涕追送。时变乱饥馑，又馈送其妻子。
桓玄篡位，父敞先为尚书，以答事微谬，降为廷尉卿。及武帝讨玄，邵白敞表献诚款，帝大说，命署其门曰： 有犯张廷尉者，以军法论。 后以敞为吴郡太守。王谧为扬州，召邵为主簿。刘毅为亚相，爱才好士，当世莫不辐氵奏，独邵不往。或问之，邵曰： 主公命世人杰，何烦多问。 刘穆之闻以白，帝益亲之，转太尉参军，署长流贼曹。卢循寇迫京师，使邵守南城。时百姓临水望贼，帝怪而问邵，邵曰： 若节钺未反，奔散之不暇，亦何能观望。今当无复恐耳。 寻补州主簿。
邵悉心政事，精力绝人。及诛刘籓，邵时在西州直庐，即夜诫众曹曰： 大军当大讨，可各修舟船仓库，及晓取办。 旦日，帝求诸簿署，应时即至；怪问其速，诸曹答曰： 昨夜受张主簿处分。 帝曰： 张邵可谓同我忧虑矣。 九年，世子始开征虏府，补邵录事参军，转号中军，迁咨议参军，领记室。十二年，武帝北伐，邵请见，曰： 人生危脆，必当远虑。穆之若邂逅不幸，谁可代之？尊业如此，苟有不讳，事将如何？ 帝曰： 此自委穆之及卿耳。 青州刺史檀祗镇广陵，时滁州结聚亡命，祗率众掩之。刘穆之恐以为变，将发军。邵曰： 檀韶据中流，道济为军首，若疑状发露，恐生大变。宜且遣慰劳，以观其意。 既而祗果不动。及穆之卒，朝廷恇惧，便欲发诏以司马徐羡之代之，邵对曰： 今诚急病，任终在徐，且世子无专命，宜须北咨。 信反，方使世子出命曰： 朝廷及大府事，悉咨徐司马，其余启还。 武帝重其临事不挠，有大臣体。十四年，以世子镇荆州，邵谏曰： 储贰之重，四海所系，不宜处外，敢以死请。 从之。
文帝为中郎将、荆州刺史，以邵为司马，领南郡相，众事悉决于邵。武帝受命，以佐命功，封临沮伯。分荆州立湘州，以邵为刺史。将署府，邵以为长沙内地，非用武之国，置署妨人，乖为政要。帝从之。谢晦反，遗书要邵，邵不发函，驰使呈帝。
元嘉五年，转征虏将军，领宁蛮校尉、雍州刺史，加都督。初，王华与邵有隙，及华参要，亲旧为之危心。邵曰： 子陵方弘至公，必不以私仇害正义。 是任也，华实举之。及至襄阳，筑长围，修立堤堰，开田数千顷，郡人赖之富赡。丹、淅二川蛮屡为寇，邵诱其帅，因大会诛之，悉掩其徒党。既失信群蛮，所在并起，水陆断绝。子敷至襄阳定省，当还都，群蛮伺欲取之。会蠕蠕国遣使朝贡，贼以为敷，遂执之，邵坐降号扬烈将军。
江夏王义恭镇江陵，以邵为抚军长史，持节、南蛮校尉。坐在雍州营私蓄取赃货二百四十五万，下廷尉，免官，削爵土。后为吴兴太守，卒，追复爵邑，谥曰简伯。邵临终，遗命祭以菜果，苇席为轜车，诸子从焉。子敷、演、镜，有名于世。
敷字景胤。生而母亡，年数岁，问知之，虽童蒙，便有感慕之色。至十岁许，求母遗物，而散施已尽，唯得一扇，乃缄录之。每至感思，辄开笥流涕。见从母，悲咸呜咽。性整贵，风韵端雅，好玄言，善属文。初，父邵使与南阳宗少文谈《系》、《象》，往复数番，少文每欲屈，握麈尾叹曰： 吾道东矣。 于是名价日重。武帝闻其美，召见奇之，曰： 真千里驹也。 以为世子中军参军，数见接引。累迁江夏王义恭抚军记室参军。义恭就文帝求一学义沙门，会敷赴假江陵，入辞，文帝令以后车载沙门往，谓曰： 道中可得言晤。 敷不奉诏，上甚不说。迁正员中书郎。敷小名查，父邵小名梨，文帝戏之曰： 查何如梨？ 敷曰： 梨为百果之宗，查何可比。 
中书舍人狄当、周赳并管要务，以敷同省名家，欲诣之。赳曰： 彼恐不相容接，不如勿往。 当曰： 吾等并已员外郎矣，何忧不得共坐。 敷先设二床，去壁三四尺，二客就席，敷呼左右曰： 移我远客！ 赳等失色而去。其自标遇如此。善持音仪，尽详缓之致，与人别，执手曰： 念相闻。 余响久之不绝。张氏后进皆慕之，其源起自敷也。迁黄门侍郎、始兴王浚后将军司徒左长史。未拜，父在吴兴亡，成服凡十余日，方进水浆，葬毕，不进盐菜，遂毁瘠成疾。伯父茂度每譬止之，敷益更感恸，绝而复续。茂度曰： 我比止汝，而乃益甚。 自是不复往，未期年而卒。孝武即位，旌其孝道，追赠侍中，改其所居为孝张里。
敷弟柬，袭父封，位通直郎。柬有勇力，手格猛兽，元凶以为辅国将军。孝武至新亭，柬出奔，坠淮死。子式嗣。
暢字少微，邵兄伟之子也。伟少有操行，为晋琅邪王国郎中令，从王至洛，还京都，武帝封药酒一罂付伟，令密加鸩毒，受命于道，自饮而卒。
暢少与从兄敷、演、敬齐名，为后进之秀。起家为太守徐佩之主簿，佩之被诛，暢驰出奔赴，制服尽哀，时论美之。弟牧尝为猘犬所伤，医者云食楎蟆可疗，牧难之。暢含笑先尝，牧因此乃食，由是遂愈。累迁太子中庶子。
孝武镇彭城，暢为安北长史、沛郡太守。元嘉二十七年，魏主托跋焘南征，太尉江夏王义恭统诸军出镇彭城。虏众近城数十里，彭城众力虽多，而军食不足，义恭欲弃彭城南归，计议弥日不定。时历城众少食多，安北中兵参军沈庆之议欲以车营为函箱阵，精兵为外翼，奉二王及妃媛直趋历城，分城兵配护军将军萧思话留守。太尉长史何勖不同，欲席卷奔郁洲，自海道还都。二议未决，更集群僚议之。暢曰： 若历城、郁洲可至，下官敢不高赞。今城内乏食，人无固心，但以关扃严密，不获走耳。若一摇动，则溃然奔散，虽欲至所在，其可得乎！今食虽寡，名朝夕未至窘乏，岂可舍万全之术，而即危亡之道。此计必行，下官请以颈血污君马迹！ 孝武闻暢议，谓义恭曰： 张长史言，不可违也。 义恭乃止。
魏主既至，登城南亚父冢，于戏马台立氈屋。先是，队主蒯应见执，其日晡时，遣送应至小市门，致意求甘蔗及酒。孝武遣送酒二器，甘蔗百挺。求骆驼。明日，魏主又自上戏马台，复遣使至小市门，求与孝武相见，遣送骆驼，并致杂物，使于南门受之。暢于城上与魏尚书李孝伯语，孝伯问： 君何姓？ 答曰： 姓张。 孝伯曰： 张长史乎？ 暢曰： 君何得见识？ 孝伯曰： 君名声远闻，足使我知。 城内有具思者，尝在魏，义恭使视，知是孝伯，乃开门饷物。魏主又求酒及甘橘，孝武又致螺杯杂物，南土所珍。魏主复令孝伯传语曰： 魏主有诏借博具。 暢曰： 博具当为申致，有诏之言，正可施于彼国，何得施之于此？ 孝伯曰： 以邻国之臣耳。 孝伯又言： 太尉、镇军，久阙南信，殊当忧邑。若遣信，当为护送。 暢曰： 此中间道甚多，亦不须烦魏。 孝伯曰： 亦知有水路，似为白贼所断。 暢曰： 君著白衣，故号白贼也。 孝伯笑曰： 今之白贼，亦不异黄巾、赤眉，但不在江南耳。 又求博具，俄送与。魏主又遣送氈及九种盐并胡豉，云： 此诸盐，各有宜。白盐是魏主所食；黑者疗腹胀气满，刮取六铢，以酒服之；胡盐疗目痛。柔盐不用食，疗马脊创；赤盐、驳盐、臭盐、马齿盐四种，并不中食。胡豉亦中啖。 又求黄甘，并云： 魏主致意太尉、安北，何不遣人来问，观我仪貌，察我为人。 暢又宣旨答曰： 魏主形状才力，久为来往所见。李尚书亲自衔命，不忍彼此不尽，故不复遣。 又云 魏主恨向所送马殊不称意，安北若须大马，当送之，脱须蜀马，亦有佳者。 暢曰： 安北不乏良驷，送在彼意，此非所求。 义恭又送炬烛十挺，孝武亦致锦一匹。又曰： 知更须黄甘，若给彼军，即不能足；若供魏主，未当乏绝，故不复致。 孝伯又曰： 君南土膏粱，何为著屩？君且如此，将士云何？ 暢曰： 膏粱之言，诚以为愧。但以不武，受命统军，戎阵军间，不容缓服。 魏主又遣就二王借箜篌、琵琶等器及棋子，孝伯足词辩，亦北土之美。暢随宜应答，甚为敏捷，音韵详雅，魏人美之。
时魏声云当出襄阳，故以暢为南谯王义宣司空长史、南郡太守。元凶弑逆，义宣发哀之日，即便举兵。暢为元佐，举哀毕，改服著黄袴褶，出射堂简人，音仪容止，众皆瞩目，见者皆为尽命。事平，征为吏部尚书，封夷道县侯。及义宣有异图，蔡超等以暢人望，劝义宣留之，乃解南蛮校尉以授暢，加冠军将军，领丞相长史。暢遣门生荀僧宝下都，因颜竣陈义宣衅状。僧宝有私货，止巴陵不时下。会义宣起兵，津路断绝，遂不得前。义宣将为逆，使嬖人翟灵宝告暢，暢陈必无此理，请以死保之。灵宝还白义宣，云暢必不可回，请杀以徇众，赖丞相司马竺超民得免。进号抚军，别立军部，以收人望。暢虽署文檄，饮酒常醉，不省其事。及义宣败于梁山，暢为军人所掠，衣服都尽。遇右将军王玄谟乘舆出营，暢已得败衣，遂排玄谟上舆，玄谟甚不悦。诸将请杀之，队主张荣救之得免。执送都下，付廷尉，见原。
起为都官尚书，转侍中。孝武宴朝贤，暢亦在坐。何偃因醉曰： 张暢信奇才也，与义宣作贼，而卒无咎。苟非奇才，安能致此！ 暢曰： 太初之时，谁黄其阁？ 帝曰： 何事相苦。 初，尚之为元凶司空，及义师至新林门，人皆逃，尚之父子共洗黄阁，故暢以此讥之。孝建二年，出为会稽太守。卒，谥曰宣。暢爱弟子辑，临终遗命与辑合坟，时议非之。
弟悦，亦有美称，历侍中、临海王子顼前将军长史、南郡太守。晋安王子勋建伪号，召拜为吏部尚书，与邓琬共辅伪政。及事败，悦杀琬归降，复为太子中庶子。后拜雍州刺史。泰始六年，明帝于巴郡置三巴校尉，以悦补之，加持节、辅师将军，领巴郡太守。未拜，卒。
暢子浩，官至义阳王昶征北咨议参军。浩弟淹，黄门郎，封广晋县子，太子右卫率，东阳太守。逼郡吏烧臂照佛，百姓有罪，使礼佛赎刑，动至数千拜。免官禁锢。起为光禄勋，与晋安王子勋同逆，军败见杀焉。
臣穆等案《高氏小史》，《赵伦之传》下有《到彦之传》，而此书独阙。约之史法，诸帝称庙号，而谓魏为虏。今帝称帝号，魏称魏主，与《南史》体同，而传末又无史臣论，疑非约书。然其辞差与《南史》异，故特存焉。
