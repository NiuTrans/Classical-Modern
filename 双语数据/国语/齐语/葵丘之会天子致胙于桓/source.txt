葵丘之会，天子使宰孔致胙于桓公，曰： 余一人之命有事于文、武，使孔致胙。 
且有后命曰： 以尔自卑劳，实谓尔伯舅，无下拜。 
桓公召管子而谋，管子对曰： 为君不君，为臣不臣，乱之本也。 
桓公惧，出见客曰： 天威不违颜咫尺，小白余敢承天子之命曰 尔无下拜 ，恐陨越于下，以为天子羞。 
遂下拜，升受命。
赏服大辂，龙旗九旒，渠门赤旗，诸侯称顺焉。
