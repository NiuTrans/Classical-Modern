吴王夫差既退于黄池，乃使王孙苟告劳于周，曰： 昔者楚人为不道，不承共王事，以远我一二兄弟之国。
吾先君阖庐不贳不忍，被甲带剑，挺铍搢铎，以与楚昭王毒逐于中原柏举。
天舍其衷，楚师败绩，王去其国，遂至于郢。
王总其百执事，以奉其社稷之祭。
其父子、昆弟不相能，夫概王作乱，是以复归于吴。
今齐侯壬不鉴于楚，又不承共王命，以远我一二兄弟之国。
夫差不贳不忍，被甲带剑，挺铍搢铎，遵汶伐博。簦笠相望于艾陵。
天舍其衷，齐师还。
夫差岂敢自多，文、武实舍其衷。
归不稔于岁，余沿江溯淮，阙沟深水，出于商、鲁之间，以彻于兄弟之国。
夫差克有成事，敢使苟告于下执事。 
周王答曰： 苟，伯父令女来，明绍享余一人，若余嘉之。
昔周室逢天之降祸，遭民之不祥，余心岂忘忧恤，不唯下土之不康靖。
今伯父曰： 戮力同德。 
伯父若能然，余一人兼受而介福。
伯父多历年以设元身，伯父秉德已侈大哉！ 
