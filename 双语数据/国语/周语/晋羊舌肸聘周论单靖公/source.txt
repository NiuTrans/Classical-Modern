晋羊舌肸聘于周，发币于大夫及单靖公。
靖公享之，俭而敬；宾礼赠饯，视其上而从之；燕无私，送不过郊；语说《昊天有成命》。
单之老送叔向，叔向告之曰： 异哉！
吾闻之曰： 一姓不再兴。 
今周其兴乎！
其有单子也。
昔史佚有言曰： 动莫若敬，居莫若俭，德莫若让，事莫若咨。 
单子之贶我，礼也，皆有焉。
夫宫室不崇，器无彤镂，俭也；身耸除洁，外内齐给，敬也；宴好享赐，不逾其上，让也；宾之礼事，放上而动，咨也。
如是而加之以无私，重之以不淆，能避怨矣。
居俭动敬，德让事咨，而能避怨，以为卿佐，其有不兴乎！
 且其语说《昊天有成命》，《颂》之盛德也。
其诗曰： 昊天有成命，二后受之，成王不敢康。
夙夜基命宥密，於，缉熙！亶厥心肆其靖之。 
是道成王之德也。
成王能明文昭，能定武烈者也。
夫道成命者而称昊天，翼其上也。
二后受之，让于德也。
成王不敢康，敬百姓也。
夙夜，恭也。
基，始也。
命，信也。
宥，宽也。
密，宁也。
缉，明也。
熙，广也。
亶，厚也。
肆，固也。
靖，和也。
其始也，翼上德让，而敬百姓；其中也，恭俭信宽。帅归于宁；其终也，广厚其心，以固和之。
始于德让，中于信宽，终于固和，故曰成。单子俭敬让咨，以应成德。单若不兴，子孙必蕃，后世不忘。 《诗》曰： 其类维何？
室家之壶。
君子万年，永锡祚胤。 
类也者，不忝前哲之谓也。
万年也者，令闻不忘之谓也。胤也者，子孙蕃育之谓也。
单子朝夕不忘成王之德，可谓不忝前哲矣。膺保明德，以佐王室，可谓广裕民人矣。
若能类善物，以混厚民人者，必有章誉蕃育之祚，则单子必当之矣，单若有阙，必兹君之子孙实续之，不出于他矣。 
