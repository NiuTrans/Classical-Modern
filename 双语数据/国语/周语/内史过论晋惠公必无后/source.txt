襄王使邵公过及内史过赐晋惠公命，吕甥，郤芮相晋侯不敬，晋侯执玉卑，拜不稽首。
内史过归，以告王曰： 晋不亡，其君必无后。且吕、郤将不免。 
王曰： 何故？ 
对曰： 《夏书》有之曰： 众非元后，何戴？
后非众，无与守邦。 
在《汤誓》曰： 余一人有罪，无以万夫；万夫有罪，在余一人。 
在《盘庚》曰： 国之臧，则惟女众。
国之不臧，则惟余一人，是有逸罚。 
如是则长众使民，不可不慎也。
民之所急在大事，先王知大事之必以济众也，是故祓除其心，以和惠民。
考中度衷以莅之，昭明物则以训之，制义庶孚以行之。
祓除其心，精也；考中度衷，忠也；昭明物则，礼也；制义庶孚，信也。然则长众使民之道，非精不和，非忠不立，非礼不顺，非信不行。
今晋侯即位而背外内之赂，虐其处者，弃其信也；不敬王命，弃其礼也；施其所恶，弃其忠也；以恶实心，弃其精也。
四者皆弃，则远不至而近不和矣，将何以守国？
 古者，先王既有天下，又崇立于上帝、明神而敬事之，于是乎有朝日、夕月以教民事君。
诸侯春秋受职于王，以临其民；大夫、士日恪位著，以儆其官；庶人、工、商各守其业，以共其上。
犹恐其有坠失也，故为车服、旗章以旌之，为贽币、瑞节以镇之，为班爵、贵贱以列之，为令闻嘉誉以声之。
犹有散、迁、懈慢而著在刑辟，流在裔土，于是乎有蛮、夷之国，有斧钺、刀墨之民，而况可以淫纵其身乎？夫晋侯非嗣也，而得其位，亹亹怵惕，保任戒惧，犹曰未也。
若将广其心而远其邻，陵其民而卑其上，将何以固守？夫执玉卑，替其贽也。拜不稽首，诬其王也。
替贽无镇，诬王无民。
夫天事恒象，任重享大者必速及，故晋侯诬王，人亦将诬之；欲替其镇，人亦将替之。
大臣享其禄，弗谏而阿之，亦必及焉。 
襄王三年而立晋侯，八年而陨于韩，十六年而晋人杀怀公。
怀公无胄，秦人杀子金、子公。
