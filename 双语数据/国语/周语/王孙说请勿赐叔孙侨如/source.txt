简王八年，鲁成公来朝，使叔孙侨如先聘且告。
见王孙说，与之语。
说言于王曰： 鲁叔孙之来也，必有异焉。
其享觐之币薄而言谄，殆请之也；若请之，必欲赐也。
鲁执政唯强，故不欢焉而后遣之；且其状方上而锐下，宜触冒人。
王其勿赐。
若贪陵之人来而盈其愿，是不赏善也，且财不给。
故圣人之施舍也议之，其喜怒取与亦议之。
是以不主宽惠，亦不主猛毅，主德义而已。 
王曰： 诺。 
使私问诸鲁，请之也。
王遂不赐，礼如行人。
及鲁侯至，仲孙蔑为介，王孙说与之语，说让。
说以语王，王厚贿之。
