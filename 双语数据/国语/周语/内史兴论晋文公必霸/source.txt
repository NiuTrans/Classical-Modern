襄王使太宰文公及内史兴赐晋文公命，上卿逆于境，晋候郊劳，馆诸宗庙，馈九牢，设庭燎。
及期，命于武宫，设桑主，布几筵，太宰莅之，晋侯端委以入。
太宰以王命命冕服，内史赞之，三命而后即冕服。
既毕，宾、飨、赠、饯如公命侯伯之礼而加之以宴好。
内史兴归，以告王曰： 晋不可不善也，其君必霸。
逆王命敬，奉礼义成。
敬王命，顺之道也；成礼义，德之则也。
则德以导诸侯，诸侯必归之。
且礼所以观忠、信、仁、义也，忠所以分也，仁所以行也，信所以守也，义所以节也。
忠分则均，仁行则报，信守则固，义节则度。
分均无怨，行报无匮，守固不偷，节度不携。
若民不怨而财不匮，令不偷而动不携，其何事不济！
中能应外，忠也；施三服义，仁也；守节不淫，信也；行礼不疚，义也。
臣入晋境，四者不失，臣故曰晋侯其能礼矣，王其善之。
树于有礼，艾人必丰。 
王从之，使于晋者道相逮也。
及惠后之难，王出在郑，晋侯纳之。
襄王十六年立晋文公，二十一年以诸侯朝王于衡雍且献楚捷，遂为践土之盟，于是乎始霸。
