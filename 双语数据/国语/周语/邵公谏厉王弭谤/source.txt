厉王虐，国人谤王。
邵公告曰： 民不堪命矣。 
王怒，得卫巫，使监谤者，以告，则杀之。
国人莫敢言，道路以目。
王喜，告邵公曰： 吾能弭谤矣，乃不敢言。 
邵公曰： 是障之也。
防民之口，甚于防川。
川壅而溃，伤人必多，民亦如之。
是故为川者，决之使导；为民者，宣之使言。
故天子听政，使公卿至于列士献诗，瞽献曲，史献书，师箴，瞍赋，矇诵，百工谏，庶人传语，近臣尽规，亲戚补察，瞽史教诲，耆艾修之，而后王斟酌焉。是以事行而不悖。
民之有口，犹土之有山川也，财用于是乎出；犹其原隰之有衍沃也，衣食于是乎生。
口之宣言也，善败于是乎兴。
行善而备败，其所以阜财用衣食者也。
夫民虑之于心而宣之于口，成而行之，胡可壅也？
若壅其口，其与能几何？ 
王不听，于是国莫敢出言。
三年，乃流王于彘。
