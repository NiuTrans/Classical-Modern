厉王说荣夷公，芮良夫曰： 王室其将卑乎？
夫荣夷公好专利而不知大难。
夫利，百物之所生也，天地之所载也，而或专之，其害多矣。
天地百物皆将取焉，胡可专也？
所怒甚多而不备大难，以是教王，王能久乎？
夫王人者，将导利而布之上下者也。使神人百物无不得其极，犹日怵惕，惧怨之来也。
故《颂》曰： 思文后稷，克配彼天。
立我蒸民，莫匪尔极。 
《大雅》曰： 陈锡载周。 
是不布利而惧难乎？
故能载周，以至于今。
今王学专利，其可乎？匹夫专利，犹谓之盗，王而行之，其归鲜矣。荣公若用，周必败。 
既，荣公为卿士，诸侯不享，王流于彘。
