二十三年，王将铸无射而为之大林。
单穆公曰： 不可。
作重币以绝民资，又铸大钟以鲜其继。
若积聚既丧，又鲜其继，生何以殖？
且夫钟不过以动声，若无射有林，耳弗及也。夫钟声以为耳也，耳所不及，非钟声也。
犹目所不见，不可以为目也。
夫目之察度也，不过步武尺寸之间；其察色也，不过墨丈寻常之间。
耳之察和也，在清浊之间；其察清浊也，不过一人之所胜。
是故先王之制钟也，大不出钧，重不过石。
律度量衡于是乎生，小大器用于是乎出，故圣人慎之。
今王作钟也，听之弗及，比之不度，钟声不可以知和，制度不可以出节，无益于乐而鲜民财，将焉用之！
 夫乐不过以听耳，而美不过以观目。
若听乐而震，观美而眩，患莫甚焉。
夫耳目，心之枢机也，故必听和而视正。
听和则聪，视正则明。
聪则言听，明则德昭。
听言昭德，则能思虑纯固。
以言德于民，民歆而德之，则归心焉。
上得民心以殖义方，是以作无不济，求无不获。然则能乐。
夫耳内和声，而口出美言，以为宪令，而布诸民，正之以度量，民以心力，从之不倦，成事不贰，乐之至也。
口内味而耳内声，声味生气。
气在口为言，在目为明。
言以信名，明以时动。
名以成政，动以殖生。
政成生殖，乐之至也。
若视听不和，而有震眩，则味入不精，不精则气佚，气佚则不和。
于是乎有狂悖之言，有眩惑之明，有转易之名，有过慝之度。出令不信，刑政放纷，动不顺时，民无据依，不知所力，各有离心。
上失其民，作则不济，求则不获，其何以能乐？
三年之中，而有离民之器二焉，国其危哉！ 
王弗听，问之伶州鸠。
对曰： 臣之守官弗及也。
臣闻之，琴瑟尚宫，钟尚羽，石尚角，匏竹利制，大不逾宫，细不过羽。
夫宫，音之主也，第以及羽。
圣人保乐而爱财，财以备器，乐以殖财，故乐器重者从细，轻者从大。
是以金尚羽，石尚角，瓦丝尚宫，匏竹尚议，革木一声。
 夫政象乐，乐从和，和从平。
声以和乐，律以平声。
金石以动之，丝竹以行之，诗以道之，歌以咏之，匏以宣之，瓦以赞之，革木以节之。
物得其常曰乐极，极之所集曰声，声应相保曰和，细大不逾曰平。
如是，而铸之金，磨之石，系之丝木，越之匏竹，节之鼓而行之，以遂八风。
于是乎气无滞阴，亦无散阳，阴阳序次，风雨时至，嘉生繁祉，人民和利，物备而乐成，上下不罢，故曰乐正。
今细过其主妨于正，用物过度妨于财，正害财匮妨于乐。
细抑大陵，不容于耳，非和也。
听声越远，非平也。
妨正匮财，声不和平，非宗官之所司也。
 夫有和平之声，则有蕃殖之财。
于是乎道之以中德，咏之以中音，德音不愆以合神人，神是以宁，民是以听。
若夫匮财用、罢民力以逞淫心，听之不和，比之不度，无益于教而离民怒神，非臣之所闻也。 
王不听，卒铸大钟。
二十四年，钟成，伶人告和。
王谓伶州鸠曰： 钟果和矣。 
对曰： 未可知也。 王曰： 何故？ 
对曰： 上作器，民备乐之，则为和。
今财亡民罢，莫不怨恨，臣不知其和也。
且民所曹好，鲜其不济也。其所曹恶，鲜其不废也。故谚曰： 众心成城，众口铄金。 
三年之中而害金再兴焉，惧一之废也。 王曰： 尔老耄矣，何知？ 
二十五年，王崩，钟不和。
