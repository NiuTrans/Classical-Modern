灵王二十二年，谷、洛斗，将毁王宫。
王欲壅之，太子晋谏曰： 不可。
晋闻古之长民者，不堕山，不崇薮，不防川，不窦泽。
夫山，土之聚也；薮，物之归也；川，气之导也；泽，水之钟也。
夫天地成而聚于高，归物于下，疏为川谷以导其气，陂塘汙库以钟其美。
是故聚不阤崩而物有所归，气不沉滞而亦不散越，是以民生有财用而死有所葬。
然则无夭、昏、札、瘥之忧，而无饥、寒、乏、匮之患，故上下能相固，以待不虞，古之圣王唯此之慎。
 昔共工弃此道也，虞于湛乐，淫失其身，欲壅防百川，堕高堙庳，以害天下。
皇天弗福，庶民弗助，祸乱并兴，共工用灭。
其在有虞，有崇伯鮌播其淫心。称遂共工之过，尧用殛之于羽山。
其后伯禹念前之非度，厘改制量，象物天地，比类百则，仪之于民而度之于群生。
共之从孙四岳佐之，高高下下，疏川导滞，钟水丰物，封崇九山，决汩九川，陂鄣九泽，丰殖九薮，汨越九原，宅居九隩，合通四海。
故天无伏阴，地无散阳，水无沉气，火无灾燀，神无间行，民无淫心，时无逆数，物无害生。
帅象禹之功，度之于轨仪，莫非嘉绩，克厌帝心。
皇天嘉之，祚以天下，赐姓曰姒，氏曰有夏，谓其能以嘉祉殷富生物也。
祚四岳国，命以侯伯，赐姓曰姜，氏曰有吕，谓其能为禹股肱心膂，以养物丰民人也。
 此一王四伯岂繄多宠？
皆亡王之后也。唯能厘举嘉义，以有胤在下，守祀不替其典。
有夏虽衰，杞、鄫犹在；申、吕虽衰，齐、许犹在。
唯有嘉功，以命姓受祀，迄于天下。
及其失之也，必有慆淫之心间之。故亡其氏姓，踣毙不振；绝后无主，湮替隶圉。
夫亡者岂繄无宠？
皆黄、炎之后也。唯不帅天地之度，不顺四时之序，不度民神之义，不仪生物之则，以殄灭无胤，至于今不祀。
及其得之也，必有忠信之心间之。度于天地而顺于时动，和于民神而仪于物则，故高朗令终，显融昭明，命姓受氏，而附之以令名。
若启先王之遗训，省其典图刑法而观其废兴者，皆可知也，其兴者，必有夏、吕之功焉；其废者，必有共、鮌之败焉。
今吾执政无乃实有所避，而滑夫二川之神，使至于争明，以妨王宫，王而饰之，无乃不可乎！
 人有言曰： 无过乱人之门。 
又曰： 佐馕者尝焉，佐斗者伤焉。 
又曰： 祸不好，不能为祸。 
《诗》曰： 四牡骙骙，旐有翩，乱生不夷，靡国不泯。 
又曰： 民之贪乱，宁为荼毒。 
夫见乱而不惕，所残必多，其饰弥章。
民有怨乱，犹不可遏，而况神乎？
王将防斗川以饰宫，是饰乱而佐斗也，其无乃章祸且遇伤乎？
自我先王厉、宣、幽、平而贪天祸，至于今未弭。
我又章之，惧长及子孙，王室其愈卑乎？其若之何？
 自后稷以来宁乱，及文、武、成、康而仅克安民。
自后稷之始基靖民，十五王而文始平之，十八王而康克安之，其难也如是。
厉始革典，十四王矣。
基德十五而始平，基祸十五其不济乎！
吾朝夕儆惧，曰： 其何德之修，而少光王室，以逆天休？ 
王又章辅祸乱，将何以堪之？
王无亦鉴于黎、苗之王，下及夏、商之季，上不象天而下不仪地，中不和民而方不顺时，不共神祇而蔑弃五则。
是以人夷其宗庙而火焚其彝器，子孙为隶，下夷于民，而亦未观夫前哲令德之则。
则此五者而受天之丰福，飨民之勋力，子孙丰厚，令闻不忘，是皆天子之所知也。
 天所崇之子孙或在畎亩，由欲乱民也；畎亩之人或在社稷，由欲靖民也，无有异焉！《诗》云： 殷鉴不远，在夏后之世。 
将焉用饰宫？
其以徼乱也。
度之天神则非祥也，比之地物则非义也，类之民则则非仁也，方之时动则非顺也，咨之前训则非正也，观之《诗》《书》与民之宪言则皆亡王之为也。
上下议之，无所比度，王其图之！
夫事大不从象，小不从文，上非天刑，下非地德，中非民则，方非时动而作之者，必不节矣。
作又不节，害之道也。 
王卒壅之。
及景王多宠人，乱于是乎始生。
景王崩，王室大乱。
及定王，王室遂卑。
