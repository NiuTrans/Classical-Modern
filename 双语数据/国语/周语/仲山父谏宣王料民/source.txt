宣王既丧南国之师，乃料民于太原。
仲山父谏曰： 民不可料也！
夫古者不料民而知其少多，司民协孤终，司商协民姓，司徒协旅，司寇协奸，牧协职，工协革，场协入，廪协出，是则少多、死生、出入、往来者皆可知也。
于是乎又审之以事，王治农于籍，蒐于农隙，狝于既烝，狩于毕时，耨获亦于籍，是皆习民数者也，又何料焉？
不谓其少而大料之，是示少而恶事也。
临政示少，诸侯避之；治民恶事，无以赋令。
且无故而料民，天之所恶也，害于政而妨于后嗣。 
王卒料之，及幽王乃废灭。
