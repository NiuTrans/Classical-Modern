景王二十一年，将铸大钱。
单穆公曰： 不可。
古者，天灾降戾，于是量资币，权轻重，以振救民。
民患轻，则为作重币以行之，于是乎有母权子而行，民皆得焉。
若不堪重，则多作轻而行之，亦不废重，于是乎有子权母而行，小大利之。
 今王废轻而作重，民失其资，能无匮乎？
若匮，王用将有所乏，乏则将厚取于民。
民不给，将有远志，是离民也。
且夫备有未至而设之，有至而后救之，是不相入也。
可先而不备，谓之怠；可后而先之，谓之召灾。
周固羸国也，天未厌祸焉，而又离民以佐灾，无乃不可乎？
将民之与处而离之，将灾是备御而召之，则何以经国？
国无经，何以出令？
令之不从，上之患也，故圣人树德于民以除之。 《夏书》有之曰： 关石和钧，王府则有。 
《诗》亦有之曰： 瞻彼旱麓，榛楛济济。
恺悌君子，干禄恺悌。 
夫旱麓之榛楛殖，故君子得以易乐干禄焉。
若夫山林匮竭，林麓散亡，薮泽肆既，民力雕尽，田畴荒芜，资用乏匮，君子将险哀之不暇，而何易乐之有焉？
 且绝民用以实王府，犹塞川原而为潢汙也，其竭也无日矣。
若民离而财匮，灾至而备亡，王其若之何？
吾周官之于灾备也，其所怠弃者多矣，而又夺之资，以益其灾，是去其藏而翳其人也。
王其图之！ 
王弗听，卒铸大钱。
