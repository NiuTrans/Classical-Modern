虢之会，楚公子围二人执戈先焉。
蔡公孙归生与郑罕虎见叔孙穆子，穆子曰： 楚公子甚美，不大夫矣，抑君也。 
郑子皮曰： 有执戈之前，吾惑之。 
蔡子家曰： 楚，大国也；公子围，其令尹也。
有执戈之前，不亦可乎？ 
穆子曰： 不然。
天子有虎贲，习武训也；诸侯有旅贲，御灾害也；大夫有贰车，备承事也；士有陪乘，告奔走也。
今大夫而设诸侯之服，有其心矣。
若无其心，而敢设服以见诸侯之大夫乎？
将不入矣。
夫服，心之文也。
如龟焉，灼其中，必文于外。
若楚公子不为君，必死，不合诸侯矣。 
公子围反，杀郏敖而代之。
