温之会，晋人执卫成公归之于周，使医鸩之，不死，医亦不珠。
臧文仲言于僖公曰： 夫卫君殆无罪矣。
刑五而已，无有隐者，隐乃讳也。
大刑用甲兵，其次用斧钺，中刑用刀锯，其次用钻笮，薄刑用鞭扑，以威民也。
故大者陈之原野，小者致之市朝，五刑三次，是无隐也。
今晋人鸩卫侯不死，亦不讨其使者，讳而恶杀之也。
有诸侯之请，必免之。
臣闻之：班相恤也，故能有亲。
夫诸侯之患，诸侯恤之，所以训民也。
君盍请卫君以示亲于诸侯，且以动晋？
夫晋新得诸侯，使亦曰： 鲁不弃其亲，其亦不可以恶。  
公说，行玉二十瑴，乃免卫侯。
自是晋聘于鲁，加于诸侯一等，爵同，厚其好货。
卫侯闻其臧文仲之为也，使纳赂焉。
辞曰： 外臣之言不越境，不敢及君。 
