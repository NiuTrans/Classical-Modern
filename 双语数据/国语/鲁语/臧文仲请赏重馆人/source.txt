晋文公解曹地以分诸侯。
僖公使臧文仲往，宿于重馆，重馆人告曰： 晋始伯而欲固诸侯，故解有罪之地以分诸侯。
诸侯莫不望分而欲亲晋，皆将争先；晋不以固班，亦必亲先者，吾子不可以不速行。
鲁之班长而又先，诸侯其谁望之？
若少安，恐无及也。 
从之，获地于诸侯为多。
反，既复命，为之请曰： 地之多也，重馆人之力也。
臣闻之曰： 善有章，虽贱赏也；恶有衅，虽贵罚也。 
今一言而辟境，其章大矣，请赏之。 
乃出而爵之。
