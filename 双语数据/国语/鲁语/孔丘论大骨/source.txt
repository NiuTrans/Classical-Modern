吴伐越，堕会稽，获骨焉，节专车。
吴子使来好聘，且问之仲尼，曰： 无以吾命。 
宾发币于大夫，及仲尼，仲尼爵之。
既彻俎而宴，客执骨而问曰： 敢问骨何为大？ 
仲尼曰： 丘闻之：昔禹致群神于会稽之山，防风氏后至，禹杀而戮之，其骨节专车。此为大矣。 
客曰： 敢问谁守为神？ 
仲尼曰： 山川之灵，足以纪纲天下者，其守为神；社稷之守者，为公侯。
皆属于王者。 
客曰： 防风何守也？ 
仲尼曰： 汪芒氏之君也，守封、嵎之山者也，为漆姓。
在虞、夏、商为汪芒氏，于周为长狄，今为大人。 
客曰： 人长之极几何？ 
仲尼曰： 僬侥氏长三尺，短之至也。
长者不过十之，数之极也。 
