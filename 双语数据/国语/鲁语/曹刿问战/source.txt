长勺之役，曹刿问所以战于庄公。
公曰： 余不爱衣食于民，不爱牲玉于神。 
对曰： 夫惠本而后民归之志，民和而后神降之福。
若布德于民而平均其政事，君子务治而小人务力；动不违时，财不过用；财用不匮，莫不能使共祀。
是以用民无不听，求福无不丰。
今将惠以小赐，祀以独恭。
小赐不咸，独恭不优。
不咸，民不归也；不优，神弗福也。将何以战？
夫民求不匮于财，而神求优裕于享者也，故不可以不本。 
公曰： 余听狱虽不能察，必以情断之。 
对曰： 是则可矣。
知夫苟中心图民，智虽弗及，必将至焉。 
