季文子相宣、成，无衣帛之妾，无食粟之马。
仲孙它谏曰： 子为鲁上卿，相二君矣，妾不衣帛，马不食粟，人其以子为爱，且不华国乎！ 
文子曰： 吾亦愿之，然吾观国人，其父兄之食粗而衣恶者犹多矣，吾是以不敢。
人之父兄食粗衣恶，而我美妾与马，无乃非相人者乎！
且吾闻以德荣为国华，不闻以妾与马。 
文子以告孟献子，献子因之七日。
自是，子服之妾不过七升之布，马饩不过稂莠。
文子闻之，曰： 过而能改者，民之上也。 
使为上大夫。
