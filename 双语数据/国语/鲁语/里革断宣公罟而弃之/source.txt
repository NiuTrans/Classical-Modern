宣公夏滥于泗渊，里革断其罟而弃之，曰： 古者大寒降，土蛰发，水虞于是乎讲罛罶，取名鱼，登川禽，而尝之寝庙，行诸国人，助宣气也。
鸟兽孕，水虫成，兽虞于是乎禁置罗，矠鱼鳖以为夏犒，助生阜也。
鸟兽成，水虫孕，水虞于是禁罝、罜，设穽鄂，以实庙庖，畜功用也。
且夫山不槎蘖，泽不伐夭，鱼禁鲲鲕，兽长麂麑，鸟翼卵，虫舍蚳蝝，蕃庶物也，古之训也。
今鱼方别孕，不教鱼长，又行网罟，贪无艺也。 公闻之曰： 吾过而里革匡我，不亦善乎！
是良罟也，为我得法。
使有司藏之，使吾无忘谂。 
师存侍，曰： 藏罟不如罟里革于侧之不忘也。 
