襄公如楚，及汉，闻康王卒，欲还。
叔仲昭伯曰： 君之来也，非为一人也，为其名与其众也。
今王死，其名未改，其众未败，何为还？ 
诸大夫皆欲还。
子服惠伯曰： 不知所为，姑从君乎！ 
叔仲曰： 子之来也，非欲安身也，为国家之利也，故不惮勤远而听于楚；非义楚也，畏其名与众也。
夫义人者，固庆其喜而吊其忧，况畏而服焉？
闻畏而往，闻丧而还，苟芈姓实嗣，其谁代之任丧？
王太子又长矣，执政未改，予为先君来，死而去之，其谁曰不如先君？
将为丧举，闻丧而还，其谁曰非侮也？
事其君而任其政，其谁由己贰？
求说其侮，而亟于前之人，其仇不滋大乎？
说侮不懦，执政不贰，帅大仇以惮小国，其谁云待之？
若从君而走患，则不如违君以避难。
且夫君子计成而后行，二三子计乎？
有御楚之术而有守国之备，则可也；若未有，不如往也。 
乃遂行。
反，及方城，闻季武子袭卞，公欲还，出楚师以伐鲁。
荣成伯曰： 不可。
君之于臣，其威大矣。
不能令于国，而恃诸侯，诸侯其谁暱之？
若得楚师以伐鲁，鲁既不违夙之取卞也，必用命焉，守必固矣。
若楚之克鲁，诸姬不获焉，而况君乎？
彼无亦置其同类以服东夷，而大攘诸夏，将天下是王，而何德于君，其予君也？
若不克鲁，君以蛮、夷伐之，而又求入焉，必不获矣。
不如予之。
夙之事君也，不敢不悛。
醉而怒，醒而喜，庸何伤？
君其入也！ 
乃归。
