莒太子仆弑纪公，以其宝来奔。
宣公使仆人以书命季文子曰： 夫莒太子不惮以吾故杀其君，而以其宝来，其爱我甚矣。
为我予之邑。今日必授，无逆命矣。 
里革遇之而更其书曰：夫莒太子杀其君而窃其宝来，不识穷固又求自迩，为我流之于夷。
今日必通，无逆命矣。 
明日，有司复命，公诘之，仆人以里革对。
公执之，曰： 违君命者，女亦闻之乎？ 
对曰： 臣以死奋笔，奚啻闻之也！
臣闻之曰： 毁则者为贼，掩贼者为藏，窃宝者为宄，用宄之财者为奸。 
使君为藏奸者，不可不去也。
臣违君命者，亦不可不杀也。 
公曰： 寡人实贪，非子之罪。 
乃舍之。
