鲁饥，臧文仲言于庄公曰： 夫为四邻之援，结诸侯之信，重之以婚姻，申之以盟誓，固国之艰急是为。
铸名器，藏宝财，固民之殄病是待。
今国病矣，君盍以名器请籴于齐！ 公曰： 谁使？ 
对曰： 国有饥馑，卿出告籴，古之制也。
辰也备卿，辰请如齐。 
公使往。
从者曰： 君不命吾子，吾子请之，其为选事乎？ 
文仲曰： 贤者急病而让夷，居官者当事不避难，在位者恤民之患，是以国家无违。
今我不如齐，非急病也。
在上不恤下，居官而惰，非事君也。 
文仲以鬯圭与玉磬如齐告籴，曰： 天灾流行，戾于弊邑，饥馑荐降，民羸几卒，大惧乏周公、太公之命祀，职贡业事之不共而获戾。
不腆先君之币器，敢告滞积，以纾执事；以救弊邑，使能共职。
岂唯寡君与二三臣实受君赐，其周公、太公及百辟神祇实永飨而赖之！ 
齐人归其玉而予之籴。
