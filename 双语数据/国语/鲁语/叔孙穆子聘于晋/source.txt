叔孙穆子聘于晋，晋悼公飨之，乐及《鹿鸣》之三，而后拜乐三。
晋侯使行人问焉，曰： 子以君命镇抚弊邑，不腆先君之礼，以辱从者，不腆之乐以节之。
吾子舍其大而加礼于其细，敢问何礼也？ 
对曰： 寡君使豹来继先君之好，君以诸侯之故，贶使臣以大礼。
夫先乐金奏《肆夏樊》、《遏》、《渠》，天子所以飨元侯也；夫歌《文王》、《大明》、《緜》，则两君相见之乐也。
皆昭令德以合好也，皆非使臣之所敢闻也。
臣以为肄业及之，故不敢拜。
今伶箫詠歌及《鹿鸣》之三，君之所以贶使臣，臣敢不拜贶。
夫《鹿鸣》，君之所以嘉先君之好也，敢不拜嘉。《四牡》，君之所以章使臣之勤也，敢不拜章。《皇皇者华》，君教使臣曰 每怀靡及，诹、谋、度、询，必咨于周。 
敢不拜教。
臣闻之曰： 怀和为每怀，咨才为诹，咨事为谋，咨义为度，咨亲为询，忠信为周。 
君贶使臣以大礼，重之以六德，敢不再拜。 
