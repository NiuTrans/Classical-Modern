庄公如齐观社。
曹刿谏曰： 不可。
夫礼，所以正民也。
是故先王制诸侯，使五年四王、一相朝。
终则讲于会，以正班爵之义，帅长幼之序，训上下之则，制财用之节，其间无由荒怠。
夫齐弃太公之法而观民于社，君为是举而往观之，非故业也，何以训民？
土发而社，助时也。收攟而蒸，纳要也。
今齐社而往观旅，非先王之训也。
天子祀上帝，诸侯会之受命焉。诸侯祀先王、先公，卿大夫佐之受事焉。
臣不闻诸侯相会祀也，祀又不法，君举必书，书而不法，后嗣何观？ 
公不听，遂如齐。
