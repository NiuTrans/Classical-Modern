吴人入楚，昭王奔郧，郧公之弟怀将弑王，郧公辛止之。
怀曰： 平王杀吾父，在国则君，在外则仇也。
见仇弗杀，非人也。 
郧公曰： 夫事君者，不为外内行，不为丰约举，苟君之，尊卑一也。
且夫自敌以下则有仇，非是不仇。
下虐上为弑，上虐下为讨，而况君乎！
君而讨臣，何仇之为？
若皆仇君，则何上下之有乎？
吾先人以善事君，成名于诸侯，自鬬伯比以来，未之失也。
今尔以是殃之，不可。 
怀弗听，曰： 吾思父，不能顾矣。 
郧公以王奔随。
王归而赏及郧、怀，子西谏曰： 君有二臣，或可赏也，或可戮也。
君王均之，群臣惧矣。 
王曰： 夫子期之二子耶？
吾知之矣。
或礼于君，或礼于父，均之，不亦可乎！ 
