梗阳人有狱，将不胜，请纳赂于魏献之，献子将许之。
阎没谓叔宽曰： 与子谏乎！
吾主以不贿闻于诸侯，今以梗阳之贿殃之，不可。 
二人朝，而不退。
献子将食，问谁于庭，曰： 阎明、叔褒在。 
召之，使佐食。
比已食，三叹。
既饱，献子问焉，曰： 人有言曰： 唯食可以忘忧。 
吾子一食之间而三叹，何也？ 
同辞对曰： 吾小人也，贪。
馈之始至，惧其不足，故叹。
中食而自咎也，曰：岂主之食而有不足？
是以再叹。
主之既已食，愿以小人之腹，为君子之心，属餍而已，是以三叹。 献子曰： 善。 
乃辞梗阳人。
