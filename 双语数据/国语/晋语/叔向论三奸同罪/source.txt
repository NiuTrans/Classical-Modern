士景伯如楚，叔鱼为赞理。
邢侯与雍子争田，雍子纳其女于叔鱼以求直。
及断狱之日，叔鱼抑邢侯，邢侯杀叔鱼与雍子于朝。
韩宣子患之，叔向曰： 三奸同罪，请杀其生者而戮其死者。 
宣子曰： 若何？ 
对曰： 鲋也鬻狱，雍子贾之以其子，邢侯非其官也而干之。
夫以回鬻国之中，与绝亲以买直，与非司寇而擅杀，其罪一也。 
邢侯闻之，逃。
遂施邢侯氏，而尸叔鱼与雍子于市。
