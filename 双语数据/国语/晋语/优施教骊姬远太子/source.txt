公之优曰施，通于骊姬。
骊姬问焉，曰： 吾欲作大事，而难三公子之徒如何？ 
对曰： 早处之，使知其极。
夫人知极，鲜有慢心；虽其慢，乃易残也。 骊姬曰： 吾欲为难，安始而可？ 
优施曰： 必于申生。
其为人也，小心精洁，而大志重，又不忍人。
精洁易辱，重偾可疾，不忍人，必自忍也。
辱之近行。 
骊姬曰： 重，无乃难迁乎？ 
优施曰： 知辱可辱，可辱迁重；若不知辱，亦必不知固秉常矣。
今子内固而外宠，且善否莫不信。
若外殚善而内辱之，无不迁矣。
且吾闻之：甚精必愚。
精为易辱，愚不知避难。
虽欲无迁，其得之乎？ 
是故先施谗于申生。
骊姬赂二五，使言于公曰： 夫曲沃，君之宗也；蒲与二屈，君之疆也，不可以无主。
宗邑无主，则民不威；疆埸无主，则启戎心。
戎之生心，民慢其政，国之患也。
若使太子主曲沃，而二公子主蒲与屈，乃可以威民而惧戎，且旌君伐。 
使俱曰： 狄之广莫，于晋为都。晋之启土，不亦宜乎？ 
公悦，乃城曲沃，太子处焉；又城蒲，公子重耳处焉；又城二屈，公子夷吾处焉。
骊姬既远太子，乃生之言，太子由是得罪。
