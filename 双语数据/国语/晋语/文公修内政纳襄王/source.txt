元年春，公及夫人嬴氏至自王城。秦伯纳卫三千人，实纪纲之仆。
公属百官，赋职任功。
弃责薄敛，施舍分寡。救乏振滞，匡困资无。
轻关易道，通商宽农。
懋穑劝分，省用足财。
利器明德，以厚民性。
举善援能，官方定物，正名育类。
昭旧族，爱亲戚，明贤良，尊贵宠，赏功劳，事耈老，礼宾旅，友故旧。
胥、籍、狐、箕、栾、郤、柏、先、羊舌、董、韩，实掌近官。
诸姬之良，掌其中官。
异姓之能，掌其远官。
公食贡，大夫食邑，士食田，庶人食力，工商食官，皂隶食职，官宰食加。
政平民阜，财用不匮。
冬，襄王避昭叔之难，居于郑地汜。使来告难，亦使告于秦。
子犯曰： 民亲而未知义也，君盍纳王以教之义。
若不纳，秦将纳之，则失周矣，何以求诸侯？
不能修身而又不能宗人，人将焉依？
继文之业，定武之功，启土安疆，于此乎在矣，君其务之。 
公说，乃行赂于革中之戎与丽土之狄，以启东道。
