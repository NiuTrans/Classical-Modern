他日，秦伯将享公子，公子使子犯从。
子犯曰： 吾不如衰之文也，请使衰从。 
乃使子余从。
秦伯享公子如享国君之礼，子余相如宾。
卒事，秦伯谓其大夫曰： 为礼而不终，耻也。
中不胜貌，耻也。
华而不实，耻也。
不度而施，耻也。
施而不济，耻也。
耻门不闭，不可以封。
非此，用师则无所矣。
二三子敬乎！ 
明日宴，秦伯赋《采菽》，子余使公子降拜。
秦伯降辞。
子余曰： 君以天子之命服命重耳，重耳敢有安志，敢不降拜？ 
成拜卒登，子余使公子赋《黍苗》。
子余曰： 重耳之仰君也，若黍苗之仰阴雨也。
若君实庇■膏泽之，使能成嘉谷，荐在宗庙，君之力也。
君若昭先君之荣，东行济河，整师以复强周室，重耳之望也。
重耳若获集德而归载，使主晋民，成封国，其何实不从。
君若恣志以用重耳，四方诸侯，其谁不惕惕以从命！ 
秦伯叹曰： 是子将有焉，岂专在寡人乎！ 
秦伯赋《鸠飞》，公子赋《河水》。
秦伯赋《六月》子余使公子降拜。
秦伯降辞。
子余曰： 君称所以佐天子匡王国者以命重耳，重耳敢有惰心，敢不从德？ 
