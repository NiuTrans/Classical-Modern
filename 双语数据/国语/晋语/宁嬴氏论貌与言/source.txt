阳处父如卫，反，过宁，舍于逆旅宁嬴氏。
嬴谓其妻曰： 吾求君子久矣，今乃得之。 
举而从之，阳子道与之语，及山而还。
其妻曰： 子得所求而不从之，何其怀也！ 
曰： 吾见其貌而欲之，闻其言而恶之。
夫貌，情之华也；言，貌之机也。
身为情，成于中。
言，身之文也。
言文而发之，合而后行，离则有衅。
今阳子之貌济，其言匮，非其实也。
若中不济，而外强之，其卒将复，中以外易矣。
若内外类，而言反之，渎其信也。
夫言以昭信，奉之如机，历时而发之，胡可渎也！
今阳子之情譓矣，以济盖也，且刚而主能，不本而犯，怨之所聚也。
吾惧未获其利而及其难，是故去之。 
期年，乃有贾季之难，阳子死之。
