中行穆子帅师伐狄，围鼓。
鼓人或请以城叛，穆子不受，军吏曰： 可无劳师而得城，子何不为？ 
穆子曰： 非事君之礼也。
夫以城来者，必将求利于我。
夫守而二心，奸之大者也；赏善罚奸，国之宪法也。
许而弗予，失吾信也；若其予之，赏大奸也。
奸而盈禄，善将若何？
且夫狄之憾者以城来盈愿，晋岂其无？
是我以鼓教吾边鄙贰也。
夫事君者，量力而进，不能则退，不以安贾贰。 
令军吏呼城，儆将攻之，未傅而鼓降。
中行伯既克鼓，以鼓子苑支来。
令鼓人各复其所，非僚勿从。
鼓子之臣曰夙沙厘，以其孥行，军吏执之，辞曰： 我君是事，非事土也。
名曰君臣，岂曰土臣？
今君实迁，臣何赖于鼓？ 
穆子召之，曰： 鼓有君矣，尔心事君，吾定而禄爵。 
对曰： 臣委质于狄之鼓，未委质于晋之鼓也。
臣闻之：委质为臣，无有二心。
委质而策死，古之法也。
君有烈名，臣无叛质。
敢即私利以烦司寇而乱旧法，其若不虞何！ 
穆子叹而谓其左右曰： 吾何德之务而有是臣也？ 
乃使行。
既献，言于公，与鼓子田于河阴，使夙沙厘相之。
