遂如楚，楚成王以周礼享之，九献，庭实旅百。
公子欲辞，子犯曰： 天命也，君其飨之。
亡人而国荐之，非敌而君设之，非天，谁启之心！ 
既飨，楚子问于公子曰： 子若克复晋国，何以报我？ 
公子再拜稽首对曰： 子女玉帛，则君有之。
羽旄齿革，则君地生焉。
其波及晋国者，君之余也，又何以报？ 
王曰： 虽然，不穀愿闻之。 
对曰： 若以君之灵，得复晋国，晋、楚治兵，会于中原，其避君三舍。
若不获命，其左执鞭弭，右属櫜鞬，以与君周旋。 
令尹子玉曰： 请杀晋公子。
弗杀，而反晋国，必惧楚师。 
王曰： 不可。
楚师之惧，我不修也。
我之不德，杀之何为！
天之祚楚，谁能惧之？
楚不可祚，冀州之土，其无令君乎？
且晋公子敏而有文，约而不谄，三材待之，天祚之矣。
天之所兴，谁能废之？ 
子玉曰： 然则请止狐偃。 
王曰： 不可。
《曹诗》曰： 彼己之子，不遂其媾。 
邮之也。
夫邮而效之，邮又甚焉。郊邮，非礼也。 
于是怀公自秦逃归。
秦伯召公子于楚，楚子厚币以送公子于秦。
