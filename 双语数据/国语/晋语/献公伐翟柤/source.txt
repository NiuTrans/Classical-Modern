献公田，见翟柤之氛，归寝不寐。
郤叔虎朝，公语之。
对曰： 床笫之不安邪？
抑骊姬之不存侧邪？ 
公辞焉。
出遇士，曰： 今夕君寝不寐，必为翟柤也。
夫翟柤之君，好专利而不忌，其臣竞谄以求媚，其进者壅塞，其退者拒违。
其上贪以忍，其下偷以幸，有纵君而无谏臣，有冒上而无忠下。
君臣上下各餍其私，以纵其回，民各有心而无所据依。
以是处国，不亦难乎！
君若伐之，可克也。
吾不言，子必言之。 
士以告，公悦，乃伐翟柤。
郤叔虎将乘城，其徒曰： 弃政而役，非其任也。 
郤叔虎曰： 既无老谋，而又无壮事，何以事君？ 
被羽先升，遂克之。
