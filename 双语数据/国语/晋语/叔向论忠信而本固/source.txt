诸侯之大夫盟于宋，楚令尹子木欲袭晋军，曰： 若尽晋师而杀赵武，则晋可弱也。 
文子闻之，谓叔向曰： 若之何？ 
叔向曰： 子何患焉。
忠不可暴，信不可犯，忠自中，而信自身，其为德也深矣，其为本也固矣，故不可抈也。
今我以忠谋诸侯，而以信覆之，荆之逆诸侯也亦云，是以在此。
若袭我，是自背其信而塞其忠也。
信反必斃，忠塞无用，安能害我？
且夫合诸侯以为不信，诸侯何望焉。
为此行也，荆败我，诸侯必叛之，子何爱于死，死而可以固晋国之盟主，何惧焉？ 
是行也，以藩为军，攀辇即利而舍，候遮扞卫不行，楚人不敢谋，畏晋之信也。
自是没平公无楚患。
