还自卫，三卿宴于蓝台，智襄子戏韩康子而侮段规。
智伯国闻之，谏曰： 主不备，难必至矣。 
曰： 难将由我，我不为难，谁敢兴之！ 
对曰： 异于是。
夫郤氏有车辕之难，赵有孟姬之谗，栾有叔祁之愬，范、中行有亟治之难，皆主之所知也。
《夏书》有之曰： 一人三失，怨岂在明？
不见是图。 
《周书》有之曰： 怨不在大，亦不在小。 
夫君子能勤小物，故无大患。
今主一宴而耻人之君相，又弗备，曰 不敢兴难 ，无乃不可乎？
夫谁不可喜，而谁不可惧？
蜹蚁蜂虿，皆能害人，况君相乎！ 
弗听。
自是五年，乃有晋阳之难。
段规反，首难，而杀智伯于师，遂灭智氏。
