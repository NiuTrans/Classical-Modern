鄢之役，晋伐郑，荆救之。
大夫欲战，范文子不欲，曰： 吾闻之，君人者刑其民，成，而后振武于外，是以内和而外威。
今吾司寇之刀锯日弊，而斧钺不行。
内犹有不刑，而况外乎？
夫战，刑也，刑之过也。
过由大，而怨由细，故以惠诛怨，以忍去过。
细无怨而大不过，而后可以武，刑外之不服者。
今吾刑外乎大人，而忍于小民，将谁行武？
武不行而胜，幸也。
幸以为政，必有内忧。
且唯圣人能无外患，又无内忧，讵非圣人，必偏而后可。
偏而在外，犹可救也，疾自中起，是难。
盍姑释荆与郑以为外患乎。 
