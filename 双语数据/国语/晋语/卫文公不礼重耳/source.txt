过卫，卫文公有邢、狄之虞，不能礼焉。
宁庄子言于公曰： 夫礼，国之纪也；亲，民之结也；善，德之建也。
国无纪不可以终，民无结不可以固，德无建不可以立。
此三者，君之所慎也。
今君弃之，无乃不可乎！
晋公子善人也，而卫亲也，君不礼焉，弃三德矣。
臣故云君其图之。
康叔，文之昭也。
康叔，武之穆也。
周之大功在武，天祚将在武族。
苟姬未绝周室，而俾守天聚者，必武族也。
武族唯晋实昌，晋胤公子实德。
晋仍无道，天祚有德，晋之守祀，必公子也。
若复而修其德，镇抚其民，必获诸侯，以讨无礼。
君弗蚤图，卫而在讨。
小人是惧，敢不尽心。 
公弗听。
