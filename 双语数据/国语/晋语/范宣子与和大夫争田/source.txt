范宣子与和大夫争田，久而无成。
宣子欲攻之，问于伯华。
伯华曰： 外有军，内有事。
赤也，外事也，不敢侵官。
且吾子之心有出焉，可征讯也。 
问于孙林甫，孙林甫曰： 旅人，所以事子也，唯事是待。 
问于张老，张老曰： 老也以军事承子，非戎，则非吾所知也。 
问于祁奚，祁奚曰： 公族之不恭，公室之有回，内事之邪，大夫之贪，是吾罪也。
若以君官从子之私，惧子之应且憎也。 
问于籍偃，籍偃曰： 偃也以斧钺从于张孟，日听命焉，若夫子之命也，何二之有？
释夫子而举，是反吾子也。 问于叔鱼，叔鱼曰： 待吾为子杀之。 
叔向闻之，见宣子曰： 闻子与和未宁，遍问于大夫，又无决，盍访之訾祏。
訾祏实直而博，直能端辨之，博能上下比之，且吾子之家老也。
吾闻国家有大事，必顺于典刑，而访谘于耈老，而后行之。 
司马侯见，曰： 吾闻子有和之怒，吾以为不信。
诸侯皆有二心，是之不忧，而怒和大夫，非子之任也。 
祁午见，曰： 晋为诸侯盟主，子为正卿，若能靖端诸侯，使服听命于晋，晋国其谁不为子从，何必和？
盍密和，和大以平小乎！ 
宣子问于訾祏，訾祏对曰： 昔隰叔子违周难于晋国，生子舆为理，以正于朝，朝无奸官；为司空，以正于国，国无败绩。
世及武子，佐文、襄为诸侯，诸侯无二心。
及为卿，以辅成、景，军无败政。
及为成师，居太傅，端刑法，缉训典，国无奸民，后之人可则，是以受随、范。
及文子成晋、荆之盟，丰兄弟之国，使无有间隙，是以受郇、栎。
今吾子嗣位，于朝无奸行，于国无邪民，于是无四方之患，而无外内之忧，赖三子之功而飨其禄位。
今既无事矣，而非和，于是加宠，将何治为？ 
宣子说，乃益和田而与之和。
