伐虢之役，师出于虞。
宫之奇谏而不听，出，谓其子曰： 虞将亡矣！
唯忠信者能留外寇而不害。
除暗以应外谓之忠，定身以行事谓之信。
今君施其所恶于人，暗不除矣，以贿灭亲，身不定矣。
夫国非忠不立，非信不固。
既不忠信，而留外寇，寇知其衅而归图焉。
已自拨其本矣，何以能久？
吾不去，惧及焉。 
以其孥适西山，三月，虞乃亡。
