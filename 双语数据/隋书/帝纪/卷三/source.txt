炀帝上炀皇帝，讳广，一名英，小字阿摐，高祖第二子也。
母曰文献独孤皇后。
上美姿仪，少敏慧，高祖及后于诸子中特所钟爱。
在周，以高祖勋，封雁门郡公。
开皇元年，立为晋王，拜柱国、并州总管，时年十三。
寻授武卫大将军，进位上柱国、河北道行台尚书令，大将军如故。
高祖令项城公韶、安道公李彻辅导之。
上好学，善属文，沉深严重，朝野属望。
高祖密令善相者来和遍视诸子，和曰： 晋王眉上双骨隆起，贵不可言。 
既而高祖幸上所居第，见乐器弦多断绝，又有尘埃，若不用者，以为不好声妓，善之。
上尤自矫饰，当时称为仁孝。
尝观猎遇雨，左右进油衣，上曰： 士卒皆沾湿，我独衣此乎！ 
乃令持去。
六年，转淮南道行台尚书令。
其年，征拜雍州牧、内史令。
八年冬，大举伐陈，以上为行军元帅。
及陈平，执陈湘州刺史施文庆、散骑常侍沈客卿、市令阳慧朗、刑法监徐析、尚书都令史暨慧，以其邪佞，有害于民，斩之右阙下，以谢三吴。
于是封府库，资财无所取，天下称贤。
进位太尉，赐辂车、乘马，衮冕之服，玄珪、白璧各一。
复拜并州总管。
俄而江南高智慧等相聚作乱，徙上为扬州总管，镇江都，每岁一朝。
高祖之祠太山也，领武候大将军。
明年归籓。
后数载，突厥寇边，复为行军元帅，出灵武，无虏而还。
及太子勇废，立上为皇太子。
是月，当受册。
高祖曰： 吾以大兴公成帝业。 
令上出舍大兴县。
其夜，烈风大雪，地震山崩，民舍多坏，压死者百余口。
仁寿初，奉诏巡抚东南。
是后高祖每避暑仁寿宫，恆令上监国。
四年七月，高祖崩，上即皇帝位于仁寿宫。
今所营构，务从节俭，无令雕墙峻宇复起于当今，欲使卑宫菲食将贻于后世。
有司明为条格，称朕意焉。十二月乙丑，以右武卫将军来护兒为右骁卫大将军。
戊辰，以柱国李景为右武卫大将军。以右卫率周罗为右武候大将军。
大业元年春正月壬辰朔，大赦，改元。立妃萧氏为皇后。改豫州为溱州，洛州为豫州。废诸州总管府。
丙申，立晋王昭为皇太子。
丁酉，以上柱国宇文述为左卫大将军，上柱国郭衍为左武卫大将军，延寿公于仲文为右卫大将军。
己亥，以豫章王暕为豫州牧。
戊申，发八使巡省风俗。
下诏曰：昔者哲王之治天下也，其在爱民乎。
既富而教，家给人足，故能风淳俗厚，远至迩安。
治定功成，率由斯道。
朕嗣膺宝历，抚育黎献，夙夜战兢，若临川谷。
虽则聿遵先绪，弗敢失坠，永言政术，多有缺然。
况以四海之远，兆民之众，未获亲临，问其疾苦。
每虑幽仄莫举，冤屈不申，一物失所，乃伤和气，万方有罪，责在朕躬，所以寤寐增叹，而夕惕载怀者也。
今既布政惟始，宜存宽大。
可分遣使人，巡省方俗，宣扬风化，荐拔淹滞，申达幽枉。
孝悌力田，给以优复。
鳏寡孤独不能自存者，量加赈济。
义夫节妇，旌表门闾。
高年之老，加其版授，并依别条，赐以粟帛。
笃疾之徒，给侍丁者，虽有侍养之名，曾无赒赡之实，明加检校，使得存养。
若有名行显著，操履修洁，及学业才能，一艺可取，咸宜访采，将身入朝。
所在州县，以礼发遣。
其有蠢政害人，不便于时者，使还之日，具录奏闻。
己酉，以吴州总管宇文弼为刑部尚书。
二月己卯，以尚书左仆射杨素为尚书令。
三月丁未，诏尚书令杨素、纳言杨达、将作大匠宇文恺营建东京，徙豫州郭下居人以实之。
戊申，诏曰： 听采舆颂，谋及庶民，故能审政刑之得失。
是知昧旦思治，欲使幽枉必达，彝伦有章。
而牧宰任称朝委，苟为徼幸，以求考课，虚立殿最，不存治实，纲纪于是弗理，冤屈所以莫申。
关河重阻，无由自达。朕故建立东京，躬亲存问。
今将巡历淮海，观省风俗，眷求谠言，徒繁词翰，而乡校之内，阙尔无闻。
恇然夕惕，用忘兴寝。
其民下有知州县官人政治苛刻，侵害百姓，背公徇私，不便于民者，宜听诣朝堂封奏，庶乎四聪以达，天下无冤。 
又于皁涧营显仁宫，采海内奇禽异兽草木之类，以实园苑。
徙天下富商大贾数万家于东京。
辛亥，发河南诸郡男女百余万，开通济渠，自西苑引谷、洛水达于河，自板渚引河通于淮。
庚申，遣黄门侍郎王弘、上仪同于士澄往江南采木，造龙舟、凤甗、黄龙、赤舰、楼船等数万艘。
夏四月癸亥，大将军刘方击林邑，破之。
五月庚戌，民部尚书义丰侯韦冲卒。
六月甲子，荧惑入太微。
秋七月丁酉，制战亡之家给复十年。
丙午，滕王纶、卫王集并夺爵徙边。
闰七月甲子，以尚书令杨素为太子太师，安德王雄为太子太傅，河间王弘为太子太保。
丙子，诏曰：君民建国，教学为先，移风易俗，必自兹始。
而言绝义乖，多历年代，进德修业，其道浸微。
汉采坑焚之余，不绝如线，晋承板荡之运，扫地将尽。
自时厥后，军国多虞，虽复黉宇时建，示同爱礼，函丈或陈，殆为虚器。
遂使纡青拖紫，非以学优，制锦操刀，类多墙面。
上陵下替，纲维靡立，雅缺道消，实由于此。
朕纂承洪绪，思弘大训，将欲尊师重道，用阐厥繇，讲信修睦，敦奖名教。
方今宇宙平一，文轨攸同，十步之内，必有芳草，四海之中，岂无奇秀！
诸在家及见入学者，若有笃志好古，耽悦典坟，学行优敏，堪膺时务，所在采访，具以名闻，即当随其器能，擢以不次。
若研精经术，未愿进仕者，可依其艺业深浅，门廕高卑，虽未升朝，并量准给禄。
庶夫恂恂善诱，不日成器，济济盈朝，何远之有！
其国子等学，亦宜申明旧制，教习生徒，具为课试之法，以尽砥砺之道。
八月壬寅，上御龙舟，幸江都。
以左武卫大将军郭衍为前军，右武卫大将军李景为后军。
文武官五品已上给楼船，九品已上给黄蔑。
舳舻相接，二百余里。
冬十月己丑，赦江淮已南。
扬州给复五年，旧总管内给复三年。
十一月己未，以大将军崔仲方为礼部尚书。
二年春正月辛酉，东京成，赐监督者各有差。
以大理卿梁毗为刑部尚书。
丁卯，遣十使并省州县。
二月丙戌，诏尚书令杨素、吏部尚书牛弘、大将军宇文恺、内史侍郎虞世基、礼部侍郎许善心制定舆服。
始备辇路及五时副车。
上常服，皮弁十有二琪，文官弁服，佩玉，五品已上给犊车、通幰，三公亲王加油络，武官平巾帻，裤褶，三品已上给瓟槊。
下至胥吏，服色皆有差。
非庶人不得戎服。
戊戌，置都尉官。
三月庚午，车驾发江都。
先是，太府少卿何稠、太府丞云定兴盛修仪仗，于是课州县送羽毛。
百姓求捕之，网罗被水陆，禽兽有堪氅毦之用者，殆无遗类。至是而成。
夏四月庚戌，上自伊阙陈法驾，备千乘万骑，入于东京。
辛亥，上御端门，大赦，免天下今年租税。
癸丑，以冀州刺史杨文思为民部尚书。
五月甲寅，金紫光禄大夫、兵部尚书李通坐事免。
乙卯，诏曰： 旌表先哲，式存飨祀，所以优礼贤能，显彰遗爱。
朕永鉴前修，尚想名德，何尝不兴叹九原，属怀千载。
其自古已来贤人君子，有能树声立德、佐世匡时、博利殊功、有益于人者，并宜营立祠宇，以时致祭。
坟垄之处，不得侵践。
有司量为条式，称朕意焉。 
六月壬子，以尚书令、太子太师杨素为司徒。进封豫章王暕为齐王。
秋七月癸丑，以卫尉卿卫玄为工部尚书。
庚申，制百官不得计考增级，必有德行功能灼然显著者擢之。
壬戌，擢籓邸旧臣鲜于罗等二十七人官爵有差。
甲戌，皇太子昭薨。
乙亥，上柱国、司徒、楚国公杨素薨。
八月辛卯，封皇孙倓为燕王，侗为越王，侑为代王。
九月乙丑，立秦孝王俊子浩为秦王。
冬十月戊子，以灵州刺史段文振为兵部尚书。
十二月庚寅，诏曰： 前代帝王，因时创业，君民建国，礼尊南面。
而历运推移，年世永久，丘垄残毁，樵牧相趋，茔兆堙芜，封树莫辨。
兴言沦灭，有怆于怀。
自古已来帝王陵墓，可给随近十户，蠲其杂役，以供守视。
三年春正月癸亥，敕并州逆党已流配而逃亡者，所获之处，即宜斩决。
丙子，长星竟天，出于东壁，二旬而止。
是月，武阳郡上言，河水清。
二月己丑，彗星见于奎，扫文昌，历大陵、五车、北河，入太微，扫帝坐，前后百余日而止。
三月辛亥，车驾还京师。
壬子，以大将军姚辩为左屯卫将军。
癸丑，遣羽骑尉硃宽使于流求国。
乙卯，河间王弘薨。
夏四月庚辰，诏曰： 古者帝王观风问俗，皆所以忧勤兆庶，安集遐荒。
自蕃夷内附，未遑亲抚，山东经乱，须加存恤。
今欲安辑河北，巡省赵、魏。
所司依式。 甲申，颁律令，大赦天下，关内给复三年。
壬辰，改州为郡。改度量权衡，并依古式。改上柱国已下官为大夫。
甲午，诏曰：天下之重，非独治所安，帝王之功，岂一士之略。
自古明君哲后，立政经邦，何尝不选贤与能，收采幽滞。
周称多士，汉号得人，常想前风，载怀钦伫。
朕负扆夙兴，冕旒待旦，引领岩谷，置以周行，冀与群才共康庶绩。
而汇茅寂寞，投竿罕至，岂美璞韬采，未值良工，将介石在怀，确乎难拔？
永鉴前哲，怃然兴叹！
凡厥在位，譬诸股肱，若济巨川，义同舟楫。
岂得保兹宠禄，晦尔所知，优游卒岁，甚非谓也。
祁大夫之举善，良史以为至公，臧文仲之蔽贤，尼父讥其窃位。
求诸往古，非无褒贬，宜思进善，用匡寡薄。
夫孝悌有闻，人伦之本，德行敦厚，立身之基。
或节义可称，或操履清洁，所以激贪厉俗，有益风化。
强毅正直，执宪不挠，学业优敏，文才美秀，并为廊庙之用，实乃瑚琏之资。
才堪将略，则拔之以御侮，膂力骁壮，则任之以爪牙。
爰及一艺可取，亦宜采录，众善毕举，与时无弃。以此求治，庶几非远。
文武有职事者，五品已上，宜依令十科举人。
有一于此，不必求备。
朕当待以不次，随才升擢。
其见任九品已上官者，不在举送之限。
丙申，车驾北巡狩。
丁酉，以刑部尚书宇文弼为礼部尚书。
戊戌，敕百司不得践暴禾稼，其有须开为路者，有司计地所收，即以近仓酬赐，务从优厚。
己亥，次赤岸泽。以太牢祭故太师李穆墓。
五月丁巳，突厥启民可汗遣子拓特勤来朝。
戊午，发河北十余郡丁男凿太行山，达于并州，以通驰道。
丙寅，启民可汗遣其兄子毗黎伽特勤来朝。
辛未，启民可汗遣使请自入塞，奉迎舆驾。
上不许。
癸酉，有星孛于文昌上将，星皆动摇。
六月辛巳，猎于连谷。
丁亥，诏曰：聿追孝飨，德莫至焉，崇建寝庙，礼之大者。
然则质文异代，损益殊时，学灭坑焚，经典散逸，宪章湮坠，庙堂制度，师说不同。
所以世数多少，莫能是正，连室异宫，亦无准定。
朕获奉祖宗，钦承景业，永惟严配，思隆大典。
于是询谋在位，博访儒术。
咸以为高祖文皇帝受天明命，奄有区夏，拯群飞于四海，革凋敝于百王，恤狱缓刑，生灵皆遂其性，轻徭薄赋，比屋各安其业。
恢夷宇宙，混壹车书。
东渐西被，无思不服，南征北怨，俱荷来苏。
驾毳乘风，历代所弗至，辫发左衽，声教所罕及，莫不厥角关塞，顿颡阙庭。
译靡绝时，书无虚月，韬戈偃武，天下晏如。
嘉瑞休征，表里禔福，猗欤伟欤，无得而名者也。
朕又闻之，德厚者流光，治辨者礼缛。
是以周之文、武，汉之高、光，其典章特立，谥号斯重，岂非缘情称述，即崇显之义乎？
高祖文皇帝宜别建庙宇，以彰巍巍之德，仍遵月祭，用表蒸蒸之怀。
有司以时创选，务合典制。
又名位既殊，礼亦异等。
天子七庙，事著前经，诸侯二昭，义有差降，故其以多为贵。
王者之礼，今可依用，贻厥后昆。
戊子，次榆林郡。丁酉，启民可汗来朝。
己亥，吐谷浑、高昌并遣使贡方物。
甲辰，上御北楼，观渔于河，以宴百僚。
秋七月辛亥，启民可汗上表请变服，袭冠带。
诏启民赞拜不名，位在诸侯王上。
甲寅，上于郡城东御大帐，其下备仪卫，建旌旗，宴启民及其部落三千五百人，奏百戏之乐。
赐启民及其部落各有差。
丙子，杀光禄大夫贺若弼、礼部尚书宇文弼、太常卿高颎。
尚书左仆射苏威坐事免。
发丁男百余万筑长城，西距榆林，东至紫河，一旬而罢，死者十五六。
八月壬午，车驾发榆林。
乙酉，启民饰庐清道，以候乘舆。
帝幸其帐，启民奉觞上寿，宴赐极厚。
上谓高丽使者曰： 归语尔王，当早来朝见。
不然者，吾与启民巡彼土矣。 
皇后亦幸义城公主帐。
己丑，启民可汗归蕃。
癸巳，入楼烦关。
壬寅，次太原。
诏营晋阳宫。
九月己未，次济源。
幸御史大夫张衡宅，宴享极欢。
己巳，至于东都。
壬申，以齐王暕为河南尹、开府仪同三司。
癸酉，以民部尚书杨文思为纳言。
四年春正月乙巳，诏发河北诸郡男女百余万开永济渠，引沁水，南达于河，北通涿郡。
庚戌，百僚大射于允武殿。丁卯，赐城内居民米各十石。
壬申，以太府卿元寿为内史令，鸿胪卿杨玄感为礼部尚书。
癸酉，以工部尚书卫玄为右候卫大将军，大理卿长孙炽为民部尚书。
二月己卯，遣司朝谒者崔毅使突厥处罗，致汗血马。
三月辛酉，以将作大匠宇文恺为工部尚书。
壬戌，百济、倭、赤土、迦罗舍国并遣使贡方物。
乙丑，车驾幸五原，因出塞巡长城。
丙寅，遣屯田主事常骏使赤土，致罗刹。
夏四月丙午，以离石之汾源、临泉、雁门之秀容为楼烦郡。
起汾阳宫。
癸丑，以河内太守张定和为左屯卫大将军。
乙卯，诏曰： 突厥意利珍豆启民可汗率领部落，保附关塞，遵奉朝化，思改戎俗，频入谒觐，屡有陈请。
以氈墙毳幕，事穷荒陋，上栋下宇，愿同比屋。
诚心恳切，朕之所重。
宜于万寿戍置城造屋，其帷帐床褥已上，随事量给，务从优厚，称朕意焉。 
五月壬申，蜀郡获三足乌，张掖获玄狐，各一。
秋七月辛巳，发丁男二十余万筑长城，自榆谷而东。
乙未，左翊卫大将军宇文述破吐谷浑于曼头、赤水。
八月辛酉，亲祠恆岳，河北道郡守毕集。
大赦天下。
车驾所经郡县，免一年租调。
九月辛未，征天下鹰师悉集东京，至者万余人。
戊寅，彗星出于五车，扫文昌，至房而灭。
辛巳，诏免长城役者一年租赋。
冬十月丙午，诏曰： 先师尼父，圣德在躬，诞发天纵之姿，宪章文武之道。
命世膺期，蕴兹素王，而颓山之叹，忽逾于千祀，盛德之美，不存于百代。
永惟懿范，宜有优崇。
可立孔子后为绍圣侯。有司求其苗裔，录以申上。 
辛亥，诏曰： 昔周王下车，首封唐虞之胤，汉帝承历，亦命殷周之后。
皆所以褒立先代，宪章在昔。
朕嗣膺景业，傍求雅训，有一弘益，钦若令典。
以为周兼夏殷，文质大备，汉有天下，车书混一，魏晋沿袭，风流未远。
并宜立后，以存继绝之义。
有司可求其胄绪列闻。 
乙卯，颁新式于天下。
五年春正月丙子，改东京为东都。
癸未，诏天下均田。
戊子，上自东都还京师。
己丑，制民间铁叉、搭钩、槊刃之类，皆禁绝之。
太守每岁密上属官景迹。
二月戊戌，次于阌乡。
诏祭古帝王陵及开皇功臣墓。
庚子，制魏、周官不得为廕。
辛丑，赤土国遣使贡方物。
戊申，车驾至京师。
丙辰，宴耆旧四百人于武德殿，颁赐各有差。
己未，上御崇德殿之西院，愀然不怡，顾谓左右曰： 此先帝之所居，实用增感，情所未安，宜于此院之西别营一殿。 
壬戌，制父母听随子之官。
三月己巳，车驾西巡河右。
庚午，有司言，武功男子史永遵与从父昆弟同居。上嘉之，赐物一百段，米二百石，表其门闾。
乙亥，幸扶风旧宅。
夏四月己亥，大猎于陇西。
壬寅，高昌、吐谷浑、伊吾并遣使来朝。
乙巳，次狄道，党项羌来贡方物。
癸亥，出临津关，渡黄河，至西平，陈兵讲武。
五月乙亥，上大猎于拔延山，长围周亘二千里。
庚辰，入长宁谷。
壬午，度星岭。
甲申，宴群臣于金山之上。
丙戌，梁浩亹御马度而桥坏，斩朝散大夫黄亘及督役者九人。
吐谷浑王率众保覆袁川，帝分命内史元寿南屯金山，兵部尚书段文振北屯雪山，太仆卿杨义臣东屯琵琶峡，将军张寿西屯泥岭，四面围之。
浑主伏允以数十骑遁出，遣其名王诈称伏允，保车我真山。
壬辰，诏右屯卫大将军张定和往捕之。
定和挺身挑战，为贼所杀。
亚将柳武建击破之，斩首数百级。
甲午，其仙头王被围穷蹙，率男女十余万口来降。
六月丁酉，遣左光禄大夫梁默、右翊卫将军李琼等追浑主，皆遇贼死之。
癸卯，经大斗拔谷，山路隘险，鱼贯而出。
风霰晦冥，与从官相失，士卒冻死者太半。
丙午，次张掖。
辛亥，诏诸郡学业该通才艺优洽、膂力骁壮超绝等伦、在官勤奋堪理政事、立性正直不避强御四科举人。
壬子，高昌王麹伯雅来朝，伊吾吐屯设等献西域数千里之地。上大悦。
癸丑，置西海、河源、鄯善、且末等四郡。
丙辰，上御观风行殿，盛陈文物，奏九部乐，设鱼龙曼延，宴高昌王、吐屯设于殿上，以宠异之。
其蛮夷陪列者三十余国。
戊午，大赦天下。开皇已来流配，悉放还乡，晋阳逆党，不在此例。
陇右诸郡，给复一年，行经之所，给复二年。
秋七月丁卯，置马牧于青海渚中，以求龙种，无效而止。
九月癸未，车驾入长安。
冬十月癸亥，诏曰： 优德尚齿，载之典训，尊事乞言，义彰胶序。
鬻熊为师，取非筋力，方叔元老，克壮其猷。
朕永言稽古，用求至治，是以庞眉黄发，更令收叙，务简秩优，无亏药膳，庶等卧治，伫其弘益。
今岁耆老赴集者，可于近郡处置。年七十以上，疾患沉滞，不堪居职，即给赐帛，送还本郡。其官至七品已上者，量给廪，以终厥身。 
十一月丙子，车驾幸东都。
六年春正月癸亥朔，旦，有盗数十人，皆素冠练衣，焚香持华，自称弥勒佛，入自建国门。
监门者皆稽首。
既而夺卫士仗，将为乱。
齐王暕遇而斩之。
于是都下大索，与相连坐者千余家。
丁丑，角抵大戏于端门街，天下奇伎异艺毕集，终月而罢。
帝数微服往观之。
己丑，倭国遣使贡方物。
二月乙巳，武贲郎将陈棱、朝请大夫张镇州击流求，破之，献俘万七千口，颁赐百官。
乙卯，诏曰： 夫帝图草创，王业艰难，咸仗股肱，叶同心德，用能拯厥颓运，克膺大宝，然后畴庸茂赏，开国承家，誓以山河，传之不朽。
近代丧乱，四海未一，茅土妄假，名实相乖，历兹永久，莫能惩革。
皇运之初，百度伊始，犹循旧贯，未暇改作，今天下交泰，文轨攸同，宜率遵先典，永垂大训。
自今已后，唯有功勋乃得赐封，仍令子孙承袭。 
丙辰，改封安德王雄为观王，河间王子庆为郇王。
庚申，征魏、齐、周、陈乐人，悉配太常。
三月癸亥，幸江都宫。
甲子，以鸿胪卿史祥为左骁卫大将军。
夏四月丁未，宴江淮已南父老，颁赐各有差。
六月辛卯，室韦、赤土并遣使贡方物。
壬辰，雁门贼帅尉文通聚众三千，保于莫壁谷。
遣鹰扬杨伯泉击破之。
甲寅，制江都太守秩同京尹。
冬十月壬申，刑部尚书梁毗卒。
壬子，民部尚书、银青光禄大夫长孙炽卒。
十二月己未，左光禄大夫、吏部尚书牛弘卒。
辛酉，硃崖人王万昌举兵作乱，遣陇西太守韩洪讨平之。
七年春正月壬寅，左武卫大将军、光禄大夫、真定侯郭衍卒。
二月己未，上升钓台，临扬子津，大宴百僚，颁赐各有差。
庚申，百济遣使朝贡。
乙亥，上自江都御龙舟入通济渠，遂幸于涿郡。
壬午，诏曰： 武有七德，先之以安民；政有六本，兴之以教义。
高丽高元，亏失籓礼，将欲问罪辽左，恢宣胜略。
虽怀伐国，仍事省方。
今往涿郡，巡抚民俗。
其河北诸郡及山西、山东年九十已上者，版授太守，八十者授县令。 
三月丁亥，右光禄大夫、左屯卫大将军姚辩卒。
夏四月庚午，至涿郡之临朔宫。
五月戊子，以武威太守樊子盖为民部尚书。
秋，大水，山东、河南漂没三十余郡，民相卖为奴婢。
冬十月乙卯，底柱山崩，偃河逆流数十里。
戊午，以东平太守吐万绪为左屯卫大将军。
十二月己未，西面突厥处罗多利可汗来朝。
上大悦，接以殊礼。
于时辽东战士及餽运者填咽于道，昼夜不绝，苦役者始为群盗。
甲子，敕都尉、鹰扬与郡县相知追捕，随获斩决之。
