上章执徐，一年。
东昏侯下永元二年
春，正月，元会，帝食后方出；朝贺裁竟，即还殿西序寝。
自巳至申，百僚陪位，皆僵仆饥甚。
比起就会，匆遽而罢。
乙巳，魏大赦，改元景明。
豫州刺史裴叔业闻帝数诛大臣，心不自安；登寿阳城，北望肥水，谓部下曰： 卿等欲富贵乎？
我能办之！ 
及除南兗州，意不乐内徙。
会陈显达反。叔业遣司马辽东李元护将兵救建康，实持两端；显达败而还。
朝廷疑叔业有异志，叔业亦遣使参察建康消息，众论益疑之。
叔业兄子植、飏、粲皆为直阁，在殿中，惧，弃母奔寿阳，说叔业以朝廷必相掩袭，宜早为计。
徐世檦等以叔业在边，急则引魏自助，力未能制，白帝遣叔业宗人中书舍人长穆宣旨，许停本任。
叔业犹忧畏，而植等说之不已。
叔业遣亲人马文范至襄阳，问萧衍以自安之计，曰： 天下大势可知，恐无复自存之理。不若回面向北，不失作河南公。 
衍报曰： 群小用事，岂能及远！
计虑回惑，自无所成，唯应送家还都以安慰之。
若意外相逼，当勒马步二万直出横江，以断其后，则天下之事，一举可定。
若欲北向，彼必遣人相代，以河北一州相处，河南公宁可复得邪！如此，则南归之望绝矣。 
叔业沉疑未决，乃遣其子芬之入建康为质，亦遣信诣魏豫州刺史薛真度，问以入魏可不之宜。
真度劝其早降，曰： 若事迫而来，则功微赏薄矣。 
数遣密信，往来相应和。
建康人传叔业叛者不已，芬之惧，复奔寿阳。
叔业遂遣芬之及兄女婿杜陵韦伯昕奉表降魏。
丁未，魏遣骠骑大将军彭城王勰、东骑将军王肃帅步骑十万赴之；以叔业为使持节、都督豫、雍等五州诸军事、征南将军、豫州刺史，封兰陵郡公。
庚午，下诏讨叔业。
二月，丙戌，以卫尉萧懿为豫州刺史。
戊戍，魏以彭城王勰为司徒，领扬州刺史，镇寿阳。
魏人遣大将军李丑、杨大眼将二千骑入寿阳，又遣奚康生将羽林一千驰赴之。
大眼，难当之孙也。
魏兵未渡淮，己亥，裴叔业病卒，僚佐多欲推司马李元护监州，一二日谋不定。
前建安戍主安定席法友等以元护非其乡曲，恐有异志，共推裴植监州，秘叔业丧问，教命处分，皆出于植。
奚康生至，植乃开门纳魏兵，城库管籥，悉付康生。
康生集城内耆旧，宣诏抚赉之。
魏以植为兗州刺史，李元护为齐州刺史，席法友为豫州刺史，军主京兆王世弼为南徐州刺史。
巴西民雍道晞聚众万馀逼郡城，巴西太守鲁休烈婴城自守。
三月，刘季连遣中兵参军李奉伯帅众五千救之，与郡兵合击道晞，斩之。
奉伯欲进讨郡东馀贼，涪令李膺止之曰： 卒惰将骄，乘胜履险，非完策也；不如少缓，更思后计。 
奉伯不从，悉众入山，大败而还。
乙卯，遣平西将军崔慧景将水军讨寿阳，帝屏除，出琅邪城送之。
帝戎服坐楼上，召慧景单骑进围内，无一人自随者。
裁交数言，拜辞而去。
慧景既得出，甚喜。
豫州刺史萧懿将步军三万屯小岘，交州刺史李叔献屯合肥。
懿遣裨将胡松、李导士帅众万馀屯死虎。
骠骑司马陈伯之将水军溯淮而上，以逼寿阳，军于硖石。
寿阳士民多谋应齐者。
魏奚康生降御内外，闭城一月，援军乃至。
丙申，彭城王勰、王肃击松、伯之等，大破之，进攻合肥，生擒叔献。
统军宇文福言于勰曰： 建安，淮南重镇，彼此要冲，得之，则义阳易图；不得，则寿阳难保。 
勰然之，使福攻建安，建安戍主胡景略面缚出降。
己亥，魏皇弟恌卒。
崔慧景之发建康也，其子觉为直阁将军，密与之约，慧景至广陵，觉走从之。
慧景过广陵数十里，召会诸军主曰： 吾荷三帝厚恩，当顾托之重。
幼主昏狂，朝廷坏乱；危而不扶，责在今日。
欲与诸君共建大功以安社稷，何如？ 
众皆响应，于是还军向广陵。司马崔恭祖守广陵城，开门纳之。
帝闻变，壬子，假右卫将军左兴盛节，督建康水陆诸军以讨之。
慧景停广陵二日，即收众济江。
初，南徐、兗二州刺史江夏王宝玄娶徐孝嗣女为妃，孝嗣诛，诏令离婚，宝玄恨望。
慧景遣使奉宝玄为主，宝玄斩其使，因发将吏守城，帝遣马军主戚平、外监黄林夫助镇京口。
慧景将渡江，宝玄密与相应，杀司马孔矜、典签吕承绪及平、林夫，开门纳慧景，使长史沈佚之、咨议柳憕分部军众。
宝玄乘八舆，手执绛麾，随慧景向建康。
台遣骁骑将军张佛护、直阁将军徐元称等六将据竹里，为数城以拒之。
宝玄遣信谓佛护曰： 身自还朝，君何意苦相断遏？ 
佛护对曰： 小人荷国重恩，使于此创立小戍。殿下还朝，但自直过，岂敢断遏！ 
遂射慧景军，因合战。
崔觉、崔恭祖将前锋，皆荒伧善战，又轻行不蒸食，以数舫缘江载酒贪为军粮，每见台军城中烟火起，辄尽力攻之。台军不复得食，以此饥困。
元称等议，欲降，佛护不可。
恭祖等进攻城，拔之，斩佛护。徐元称降，馀四军主皆死。
乙卯，遣中领军王莹都督众军，据湖头筑垒，上带蒋山西岩实甲数万。
莹，诞之从曾孙也。
慧景至查硎，竹塘人万副儿说慧景曰： 今平路皆为台军所断，不可议进；唯宜从蒋山龙尾上，出其不意耳。 
慧景从之，分遣千馀人，鱼贯缘山自西岩夜下，鼓叫临城中。
台军惊恐，即时奔散。
帝又遣右卫将军左兴盛帅台内三万人拒慧景于北篱门，兴盛望风退走。
甲子，慧景入乐游苑，崔恭祖帅轻骑十馀突入北掖门，乃复出。
宫门皆闭，慧景引众围之。
于是东府、石头、白下、新亭诸城皆溃。
左兴盛走，不得入宫，逃淮渚荻舫中，慧景擒杀之。
宫中遣兵出荡，不克。
慧景烧兰台府署为战场。
守卫尉萧畅屯南掖门，处分城内，随方应拒，众心稍安。
慧景称宣德太后令，废帝为吴王。
陈显达之反也，帝复召诸王侯入宫。
巴陵王昭胄惩永泰之难，与弟永新侯昭颖诈为沙门，逃于江西。
昭胄，子良之子也。
及慧景举兵，昭胄兄弟出赴之。
慧景意更向昭胄，犹豫未知所立。
竹里之捷，崔觉与崔恭祖争功，慧景不能决。
恭祖劝慧景以火箭烧北掖楼。慧景以大事垂定，后若更造，费用功多，不从。
慧景性好谈义，兼解佛理，顿法轮寺，对客高谈，恭祖深怀怨望。
时豫州刺史萧懿将兵在小岘，帝遣密使告之。
懿方食，投箸而起，帅军主胡松、李居士等数千人自采石济江，顿越城举火，城中鼓叫称庆。
恭祖先劝慧景遣二千人断西岸兵，令不得渡。
慧景以城旦夕降，外救自然应散，不从。
至是，恭祖请击懿军，又不许；独遣崔觉将精手数千人渡南岸。
懿军昧旦进战，数合，士皆致死，觉大败，赴淮死者二千馀人。
觉单马退，开桁阻淮。
恭祖掠得东宫女伎，觉逼夺之。
恭祖积忿恨，其夜，与慧景骁将刘灵运诣城降，众心离坏。
夏，四月，癸酉，慧景将腹心数人潜去，欲北渡江；城北诸军不知，犹为拒战。
城中出荡，杀数百人。
懿军渡北岸，慧景馀众皆走。
慧景围城凡十二日而败，从者于道稍散，单骑至蟹浦，为渔人所斩，以头内鳅篮，担送建康。
恭祖系尚方，少时杀之。
觉亡命为道人，捕获，伏诛。
宝玄初至建康，军于东城，士民多往投集。
慧景败，收得朝野投宝玄及慧景人名，帝令烧之，曰： 江夏尚尔，岂可复罪馀人！ 
宝玄逃亡数日，乃出。
帝召入后堂，以步障裹之，令左右数十人鸣鼓角驰绕其外，遣人谓宝玄曰： 汝近围我亦如此耳。 
初，慧景欲交处士何点，点不顾。
及围建康，逼召点。点往赴其军，终日谈义，不及军事。
慧景败，帝欲杀点。萧畅谓茹法珍曰： 点若不诱贼共讲，未易可量。
以此言之，乃应得封！ 
帝乃止。
点，胤之兄也。
萧懿既去小岘，王肃亦还洛阳。
荒人往来者妄云肃复谋归国；五月，乙巳，诏以肃为都督豫、徐、司三州诸军事、豫州刺史、西丰公。
己酉，江夏王宝玄伏诛。
壬子，大赦。
六月，丙子，魏彭城王勰进位大司马，领司徒；王肃加开府仪同三司。
太阳蛮田育丘等二万八千户附于魏，魏置四郡十八县。
乙丑，曲赦建康、南徐、兗二州。先是，崔慧景既平，诏赦其党。
而嬖幸用事，不依诏书，无罪而家富者，皆诬为贼党，杀而籍其赀；实附贼而盆者皆不问。
或谓中书舍人王咺之云： 赦书无信，人情大恶。 
咺之曰： 正当复有赦耳。 
由是再赦。
既而嬖幸诛纵亦如初。
是时，帝所宠左右凡三十一人，黄门十人。
直阁、骁骑将军徐世忄剽素为帝所委任，凡有杀戮，皆在其手。
及陈显达事起，加辅国将军；虽用护军崔慧景为都督，而兵权实在世忄剽。
世忄剽亦知帝昏纵，密谓其党茹法珍、梅虫儿曰： 何世天子无要人，但侬货主恶耳！ 
法珍等与之争权，以白帝。
帝稍恶其凶强，遣禁兵杀之，世忄剽拒战而死。
自是法珍、虫儿用事，并为外监，口称诏敕；王咺之专掌文翰，与相脣齿。
帝呼所幸潘贵妃父宝庆及茹法珍为阿丈，梅虫儿及俞灵韵为阿兄。
帝与法珍等俱诣宝庆家，躬身汲水，助豆人作膳。
宝庆恃势作奸，富人悉诬以罪，田宅赀财，莫不启乞。
一家被陷，祸及亲邻。又虑后患，尽杀其男口。
帝数往诸刀敕家游宴，有吉凶辄往庆吊。
奄人王宝孙，年十三四，号 伥子 ，最有宠，参预朝政，虽王咺之、梅虫儿之徒亦下之；控制大臣，移易诏敕，乃至骑马入殿，诋诃天子；公卿见之，莫不慑息焉。
吐谷浑王伏连筹事魏尽礼，而居其国，置百官，皆如天子之制，称制于其邻国。
魏主遣使责而宥之。
冠军将军、骠骑司马陈伯之再引兵攻寿阳，魏彭城王勰拒之。
援军未至，汝阴太守傅永将郡兵三千救寿阳。
伯之防淮口甚固，永去淮口二十馀里，牵船上汝水南岸，以水牛挽之，直南趣淮，下船即渡；适上南岸，齐兵亦至。
会夜，永潜进入城，勰喜甚，曰： 吾北望已久，恐洛阳难可复见，不意卿能至也。 
勰令永引兵入城，永曰： 永之此来，欲以却敌；若如教旨，乃是与殿下同受功围，岂救援之意！ 
遂军于城外。
秋，八月，乙酉，勰部分将士，与永并势击伯之于肥口，大破之，斩首九千，俘获一万。
伯之脱身遁还，淮南遂入于魏。
魏遣镇南将军元英将兵救淮南，未至，伯之已败，魏主召勰还洛阳。
勰累表辞大司马、领司徒，乞还中山；魏主不许。
以元英行扬州事，寻以王肃为都督淮南诸军事、扬州刺史，持节代之。
甲辰，夜，后宫火。
时帝出未还，宫内人不得出，外人不敢辄开；比及开，死者相枕，烧三千馀间。
时嬖幸之徒皆号为鬼。有赵鬼者，能读《西京赋》，言于帝曰： 柏梁既灾，建章是营。 
帝乃大起芳乐、玉寿等诸殿以麝香涂壁，刻画装饰，穷极绮丽。
役者自夜达晓，犹不副速。
后宫服御，极选珍奇，府库旧物，不复周用。
贵市民间金宝，价皆数倍。
建康酒租皆折使输金，犹不能足。
凿金为莲华以帖地，令潘妃行其上，曰： 此步步生莲华也。 
又订出雉头、鹤氅、白鹭缞。嬖幸因缘为奸利，课一输十。
又各就州县求人为输，准取见直，不为输送，守宰皆不敢言，重更科敛。
如此相仍，前后不息。百姓困尽，号泣道路。军主吴子阳等出三关侵魏，九月，与魏东豫州刺史田益宗战于长风城，子阳等败还。
萧懿之入援也，萧衍驰使所亲虞安福说懿曰： 诛贼之后，则有不赏之功。当明君贤主，尚或难立；况于乱朝，何以自免！
若贼灭之后，仍勒兵入宫，行伊、霍故事，此万世一时。
若不欲尔，便放表还历阳，托以外拒为事，则威振内外，谁敢不从！
一朝放兵，受其厚爵，高而无民，必生后悔。 
长史徐曜甫亦苦劝之，懿并不从。
崔慧景死，懿为尚书令。
有弟九人：敷、衍、畅、融、宏、伟、秀、憺、恢。
懿以元勋居朝右，畅为卫尉，掌管籥。
时帝出入无度，或劝懿因其出门，举兵废之；懿不听。
嬖臣茹法珍、王咺之等惮懿威权，说帝曰： 懿将行隆昌故事，陛下命在晷刻。 
帝然之。
徐曜甫知之，密具舟江渚，劝懿西奔襄阳。
懿曰： 自古皆有死，岂有叛走尚书令邪！ 
懿弟侄咸为之备。
冬，十月，己卯，帝赐懿药于省中。懿且死，曰： 家弟在雍，深为朝廷忧之。 
懿弟侄皆亡匿于里巷，无人发之者；唯融捕得，诛之。
丁亥，魏以彭城王勰为司徒，录尚书事；勰固辞，不免。
勰雅好恬素，不乐势利。
高祖重其事干，故委以权任，虽有遗诏，复为世宗所留。
勰每乖情愿，常凄然叹息。
为人美风仪，端严若神，折旋合度，出入言笑，观者忘疲。
敦尚文史，物务之暇，披览不辍。
小心谨慎，初无过失；虽闲居独处，亦无惰容。
爱敬儒雅，倾心礼待。
清正俭素，门无私谒。
十一月，己亥，魏东荆州刺史桓晖入寇，拔下笮戍，归之者二千馀户。
晖，诞之子也。
初，帝疑雍州刺史萧衍有异志。
直后荥阳郑植弟绍叔为衍宁蛮长史，帝使植以候绍叔为名，往刺衍。
绍叔知之，密以白衍，衍置酒绍叔家，戏植曰： 朝廷遣卿见图，今日闲宴，是可取良会也。 
宾主大笑。
又令植历观城隍、府库、士马、器械、舟舰，植退，谓绍叔曰： 雍州实力，未易图也。 
绍叔曰： 兄还，具为天子言之：若取雍州，绍叔请以此众一战！ 
送植于南岘，相持恸哭而别。
及懿死，衍闻之，夜召张弘策、吕僧珍、长史王茂、别驾柳庆远、功曹吉士瞻等入宅定议。
茂，天生之子；庆远，元景之弟子也。
乙巳，衍集僚佐谓曰： 昏主暴虐，恶逾于纣，当与卿等共除之！ 
是日，建牙集众，得甲士万馀人，马千馀匹，船三千艘。
出檀溪竹木装舰，葺之以茅，事皆立办。
诸将争橹，吕僧珍出先所具者，每船付二张，争者乃息。
是时，南康王宝融为荆州刺史，西中郎长史萧颖胄行府州事，帝遣辅国将军、巴西梓潼二郡太守刘山阳将兵三千之官，就颖胄兵使袭襄阳。
衍知其谋，遣参军王天虎诣江陵，遍与州府书，声云： 山阳西上，并袭荆、雍。 
衍因谓诸将佐曰： 荆州素畏襄阳人，加以脣亡齿寒，宁不暗同邪！
我合荆、雍之兵，鼓行而东，虽使韩、白复生，不能为建康计；况以昏主役刀敕之徒哉！ 
颖胄等得书，疑未能决。
山阳至巴陵，衍复令天虎赍书与颖胄及其弟南康王龙颖达。
天虎既行，衍谓张弘策曰： 用兵之道，攻心为上。
近遣天虎往荆州，人皆有书。
今段乘驿甚急，止有两函与行事兄弟，云 天虎口具 ；及问天虎而口无所说，天虎是行事心膂，彼间必谓行事与天虎共隐其事，则人人生疑。
山阳惑于众口，判相嫌贰，则行事进退无以自明，必入吾谋内。
是驰两空函定一州矣。 
山阳至江安，迟回十馀日，不上。
颖胄大惧，计无所出，夜遣呼西中郎城局参军安定席阐文、咨议参军柳忱，闭斋定议。
阐文曰： 萧雍州蓄养士马，非复一日。
江陵素畏襄阳人，又众寡不敌，取之必不可制；就能制之，岁寒不为朝廷所容。
今若杀山阳，与雍州举事，立天子以令诸侯，则霸业成矣！
山阳持疑不进，是不信我。
今斩送天虎，则彼疑可释。
至而图之，罔不济矣。 
忱曰： 朝廷狂悖日滋，京师贵人莫不重足累息。
今幸在远，得假日自安。
雍州之事，且藉以相毙耳。
独不见萧令君乎？
以精兵数千，竟为群邪所陷，祸酷相寻。 前事之不忘，后事之师也。 
且雍州士锐粮多，萧使君雄姿冠世，必非山阳所能敌。
若破山阳，荆州复受失律之责，进退无可，宜深虑之。 
萧颖达亦劝颖胄从阐文等计。
诘旦，颖胄谓天虎曰： 卿与刘辅国相识，今不得不借卿头！ 
乃斩天虎送示山阳，发民车牛，声云起步军征襄阳。
山阳大喜。
甲寅，山阳至江津，单车白服，从左右数十人诣颖胄。
颖胄使前汶阳太守刘孝庆等伏兵城内，山阳入门，即于车中斩之。副军主李无履收馀众请降。
柳忱，世隆之子也。
颖胄虑西中郎司马夏侯详不同，以告忱，忱曰： 易耳！
近详求婚，未之许也。 乃以女嫁详子夔，而告之谋，详从之。
乙卯，以南康王宝融教纂严，又教赦囚徒，施惠泽，颁赏格。
丙辰，以萧衍为使持节都督前锋诸军事。
丁巳，以萧颖胄为都督行留诸军事。
颖胄有器局，既举大事，虑心委己，众情归之。
以别驾南阳宗夬及同郡中兵参军刘坦、咨议参军乐蔼为州人所推信，军府经略，每事谘焉。
颖胄、夬各献私钱谷及换借富赀以助军。
长法寺僧素富，铸黄金为龙数千两埋土中。颖胄取之，以充军费。
颖胄遣使送刘山阳首于萧衍，且言年月未利，当须明年二月进兵。
衍曰： 举事之初，所藉者一时骁锐之心。事事相接，犹恐疑怠；若顿兵十旬，必生悔吝。
且坐甲十万，粮用自竭；若童子立异，则大事不成。
况处分已定，安可中息哉！
昔武王伐纣，行逆太岁，岂复待年月乎！ 
戊午，衍上表劝南康王宝融称尊号；不许。
十二月，颖胄与夏侯详移檄建康百官及州郡牧守，数帝及梅虫儿、茹法珍罪恶。
颖胄遣冠军将军天水杨公则向湘州，西中郎参军南郡邓元起向夏口。
军主王法度坐不进军免官。
乙亥，荆州将佐复劝宝融称尊号；不许。
夏侯详之子骁骑将军亶为殿中主帅，详密召之，亶自建康亡归。
壬辰，至江陵，称奉德皇太后之令： 南康王宜纂承皇祚，方俟清宫，未即大号；可封十郡为宣城王、相国、荆州牧，加黄钺，选百官，西中郎府、南康国如故。
须军次近路，主者备法驾奉迎。 
竟陵太守新野曹景宗遣亲人说萧衍，迎南康王都襄阳，先正尊号，然后将军；衍不从。
王茂私谓张弘策曰： 今以南康置人手中，彼扶天子以令诸候，节下前进为人所使，此岂它日之长计乎！ 
弘策以告衍，衍曰： 若前涂大事不捷，故自兰艾同焚；若其克捷，则威振四海，谁敢不从，岂碌碌受人处分者邪！ 
初，陈显达、崔慧景之乱，人心不安。或问时事于上庸太守杜陵韦睿，睿曰：陈虽旧将，非命世才；崔颇更事，懦而不武；其赤族宜矣。
定天下者，殆必在吾州将乎？ 
乃遣二子自结于萧衍。
及衍起兵，睿帅郡兵二千倍道赴之。
华山太守蓝田康绚帅郡兵三千赴衍。
冯道根时居母丧，闻衍起兵，帅乡人子弟胜兵者悉往赴之。
梁、南秦二州刺史柳惔亦起兵应衍。
惔，忱之兄也。
帝闻刘山阳死，发诏讨荆、雍。
戊寅，以冠军长史刘浍为雍州刺史；遣骁骑将军薛元嗣、制局监暨荣伯将兵及过粮百四十馀船送郢州刺史张冲，使拒西师。
元嗣等惩刘山阳之死，疑冲，不敢进，停夏口浦；闻西师将至，乃相帅入郢城。
前竟陵太守房僧寄将还建康，至郢，帝敕僧寄留守鲁山，除骁骑将军。
张冲与之结盟，遣军主孙乐祖将数千人助僧寄守鲁山。
萧颖胄与武宁太守邓元起书，招之。
张冲待元起素厚，众皆劝其还郢，元起大言于众曰： 朝廷暴虐，诛戮宰辅，群小用事，衣冠道尽。
荆、雍二州同举大事，何患不克！
且我老母在西，若事不成，正受戮昏朝，幸免不孝之罪。 
即日治严上道，至江陵，为西中郎中兵参军。
湘州行事张宝积发兵自守，未知所附。
杨公则克巴陵，进军白沙，宝积惧，请降，公则入长沙，抚纳之。
是岁，北秦州刺史杨集始将众万馀自汉中北出，规复旧地。
魏梁州刺史杨椿将步骑五千出顿下辩，遗集始书，开以利害，集始遂复将其部曲千馀人降魏。
魏人还其爵位，使归守武兴。
