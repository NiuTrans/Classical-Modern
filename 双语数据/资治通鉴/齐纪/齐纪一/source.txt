起屠维协洽，尽昭阳大渊献，凡五年。
太祖高皇帝建元元年
春，正月，甲辰，以江州刺史萧嶷为都督荆、湘等八州诸军事、荆州刺史，尚书左仆射王延之为江州刺史，安南长史萧子良为督会稽等五郡诸军事、会稽太守。
初，沈攸之欲聚众，开民相告，士民坐执役者甚众，嶷至镇，一日罢遣三千馀人。
府州仪物，务存俭约，轻刑薄敛，所部大悦。
辛亥，以竟陵世子赜为尚书仆射，进号中军大将军、开府仪同三司。
太傅道成以谢朏有重名，必欲引参佐命，以为左长史。
尝置酒与论魏、晋故事，因曰： 石苞不早劝晋文，死文恸哭，方之冯异，非知机也。 
朏曰： 晋文世事魏宝，必将身终北面；借使魏依康、虞故事，亦当三让弥高。 
道成不悦。
甲寅，以朏为侍中，更以王俭为左长史。
丙辰，以给事黄门侍郎萧长懋为雍州刺史。
二月，丙子，邵陵殇王友卒。
辛巳，魏太皇太后及魏主如代郡温泉。
甲午，诏申前命，命太傅赞拜不名。
己亥，魏太皇太后及魏主如西宫。
三月，癸卯朔，日有食之。
甲辰，以太傅为相国，总百揆，封十郡，为齐公，加九锡；其骠骑大将军、扬州牧、南徐州刺史如故。
乙巳，诏齐国官爵礼仪，并仿天朝。
丙午，以世子赜领南豫州刺史。
杨运长去宜城郡还家，齐公遣人杀之。
凌源令潘智与运长厚善；临川王绰，义庆之孙也。
绰遣腹心陈讠赞说智曰： 君先帝旧人，身是宗室近属，如此形势，岂得久全！
若招合内外，计多有从者。
台城内人常有此心，正苦无人建意耳！ 
智即以告齐公。
庚戌，诛绰兄弟及共党与。
甲寅，齐公受策命，赦其境内，以石头为世子宫，一如东宫。
褚渊引何曾自魏司徒为晋丞相故事，求为齐官，齐公不许。
以王俭为齐尚书右仆射，领吏部；俭时年二十八。
甲戌，武陵王赞卒，非疾也。
丙戌，加齐王殊礼，进世子为太子。
辛卯，宋顺帝下诏禅位于齐。
壬辰，帝当临轩，不肯出，逃于佛盖之下，王敬则勒兵殿庭，以板舆入迎帝。
太后惧，自帅阉人索得之，敬则启譬令出，引令升车。
帝收泪谓敬则曰： 欲见杀乎？ 
敬则曰： 出居别宫耳。
官先取司马家亦如此。 
帝泣而弹指曰： 愿后身世世勿复生天王家！ 
宫中皆哭。
帝拍敬则手曰： 必无过虑，当饷辅国十万钱。 
是日，百僚陪位。侍中谢朏在直，当解玺绶，阳为不知，曰： 有何公事？ 
传诏云： 解玺绶授齐王。 
朏曰： 齐自应有侍中。 
乃引枕卧。
传诏惧，使朏称疾，欲取兼人，朏曰： 我无疾，何所道！ 
遂朝服步出东掖门，仍登车还宅。
乃以王俭为侍中，解玺绶。
礼毕，帝乘画轮车，出东掖门就东邸，问： 今日何不奏鼓吹？ 
左右莫有应者。
右光禄大夫王琨，华之从父弟也，在晋世已为郎中，至是，攀车獭尾恸哭曰： 人以寿为欢，老臣以寿为戚。
既不能先驱蝼蚁，乃复频见此事！ 
呜咽不自胜，百官雨泣。
司空兼太保褚渊等奉玺绶，帅百官诣齐宫劝进；王辞让未受。
渊从弟前安成太守炤谓渊子贲曰： 司空今日何在？ 
贲曰： 奉玺绶在齐大司马门。 
召曰： 不知汝家司空将一家物与一家，亦复何谓！ 
甲午，王即皇帝位于南郊。
还宫，大赦，改元。
奉宋顺帝为汝阴王，优崇之礼，皆仿宋初。
筑宫丹杨，置兵守卫之。
宋神主迁汝阴庙，诸王皆降为公；自非宣力齐室，馀皆除国，独置南康、华容、萍乡三国，以奉刘穆之、王弘、何无忌之后，除国者凡百二十人。
二台官僚，依任摄职，名号不同、员限盈长者，别更详议。
以褚渊为司徒。
宾客贺者满座，褚炤叹曰： 彦回少立名行，何意披猖至此！
门户不幸，乃复有今日之拜。
使彦回作中书郎而死，不当为一名士邪！
名德不昌，用复有期颐之寿！ 
渊固辞不拜。
奉朝请河东裴觊上表，数帝过恶，挂冠径去；帝怒，杀之。
太子赜请杀谢朏，帝曰： 杀之遂成其名，正应容之度外耳。 
久之，因事废于家。
帝问为政于前抚军行参军沛国刘献，对曰： 政在《孝经》。
凡宋氏所以亡，陛下所以得者，皆是也。
陛下若戒前车之失，加之以宽厚，虽危可安；若循其覆辙，虽安必危矣！ 
帝叹曰： 儒者之言，可宝万世！ 
丙申，魏主如崞山。
丁酉，以太子詹事张绪为中书令，齐国左卫将军陈显达为中护军，右卫将军李安民为中领军。
绪，岱之兄子也。
戊戌，以荆州刺史嶷为尚书令、骠骑大将军、开府仪同三司、扬州刺史。帝命群臣各言得失。
淮南、宣城二郡太守刘善明，请除宋氏大明、泰始以来诸苛政细制，以崇简易。
又以为： 交州险远，宋末政苛，遂至怨叛。
今大化创始，宜怀以恩德。
且彼土所出，唯有珠宝，实非圣朝所须之急。
讨伐之事，谓宜且停。 
给事黄门郎清河崔祖思亦上言，以为： 人不学则不知道，此悖逆祸乱所由生也。
今无员之官，空受禄秩，凋耗民财。
宜开文武二学，课台、府、州、国限外之人各从所乐，依方习业，若有废惰者，遣还故郡；经艺优殊者，待以不次。
又，今陛下虽履节俭，而群下犹安习侈靡。
宜褒进朝士之约素清修者，贬退其骄奢荒淫者，则风俗可移矣。 
宋元嘉之世，凡事皆责成郡县。
世祖征求急速，以郡县迟缓，始遣台使督之。
自是使者所在旁午，竞作威福，营私纳赂，公私劳扰。
会稽太守闻喜公子良上表极陈其弊，以为： 台有求须，但明下诏敕，为之期会，则人思自竭；若有稽迟，自依纠坐之科。
今虽台使盈凑，会取正属所办，徒相疑愤，反更淹懈，宜悉停台使。 
员外散骑郎刘思效上言： 宋自大明以来，渐见凋弊，征赋有加而天府尤贫。
小民嗷嗷，殆无生意；而贵族富室，以侈丽相高，乃至山泽之民，不敢采食其水草。
陛下宜一新王度，革正其失。 
上皆加褒赏，或以表付外，使有司详择所宜，奏行之。
己亥，诏： 二宫诸王，悉不得营立屯邸，封略山湖。 
魏主还平城。
魏秦州刺史尉洛侯、雍州刺史宜都王目辰、长安镇将陈提等皆坐贪残不法，洛侯、目辰伏诛，提徙边。
又诏以 候官千数，重罪受赇不列，轻罪吹毛发举，宜悉罢之。 
更置谨直者数百人，使防逻街衢，执喧斗而已。
自是吏民始得安业。
自泰始以来，内外多虞，将帅各募部曲，屯聚建康。
李安民上表，以为： 自非淮北常备外，馀军悉皆输遣；若亲近宜立随身者，听限人数。 上从之；五月，辛亥，诏断众募。
壬子，上赏佐命之功，褚渊、王俭等进增爵、户各有差。
处士何点谓人曰： 我作《齐书》已竟，赞云： 渊既世族，俭亦国华；不赖舅氏，遑恤国家！  
点，尚之之孙也。
渊母宋始安公主，继母吴郡公主；又尚巴西公主。俭母武康公主；又尚阳羡公主。
故点云然。
己未，或走马过汝阴王之门，卫士恐有为乱者奔入杀王，而以疾闻，上不罪而赏之。
辛酉，杀宋宗室阴安公燮等，无少长皆死。
前豫州刺史刘澄之，遵考之子也，与褚渊善，渊为之固请曰： 澄之兄弟不武，且于刘宗又疏。 
故遵考之族独得免。
丙寅，追尊皇考曰宣皇帝，皇妣陈氏曰孝皇后。
丁卯，封皇子钧为衡阳王。
上谓兗州刺史垣崇祖曰： 吾新得天下，索虏必以纳刘昶为辞，侵犯边鄙。
寿阳当虏之冲，非卿无以制此虏也。 
乃徙崇祖为豫州刺史。
六月，丙子，诛游击将军姚道和，以其贰于沈攸之也。
甲子，立太子赜为皇太子；皇子嶷为豫章王，映为临川王，暠为安成王，锵为鄱阳王，铄为桂阳王，鉴为广陵王；皇孙长懋为南郡王。
乙酉，葬宋顺帝于遂宁陵。
帝以建康居民舛杂，多奸盗，欲立符伍以相检括，右仆射王俭谏曰： 京师之地，四方辐凑，必也持符，于事既烦，理成不旷；谢安所谓 不尔何以为京师 也。 
乃止。
初，交州刺史李长仁卒，从弟叔献代领州事，以号令未行，遣使求刺史于宋。
宋以南海太守沈焕为交州刺史，以叔献为焕宁远司马、武平、新昌二郡太守。
叔献既得朝命，人情服从，遂发兵守险，不纳焕。
焕停郁林，病卒。
秋，七月，丁未，诏曰： 交趾、比景独隔书朔，斯乃前运方季，因迷遂往。
宜曲赦交州，即以叔献为刺史，抚安南土。 
魏葭芦镇主杨广香请降，丙辰，以广香为沙州刺史。
八月，乙亥，魏主如方山；丁丑，还宫。
上闻魏将入寇，九月，乙巳，复以豫章王嶷为荆、湘二州刺史，都督如故；以临川王映为扬州刺史。
丙午，以司空褚渊领尚书令。
壬子，魏以侍中、司徒、东阳王丕为太尉，侍中、尚书右仆射陈建为司徒，侍中、尚书代人苟颓为司空。
己未，魏安乐厉王长乐谋反，赐死。
庚申，魏陇西宣王源贺卒。
冬，十月，己巳朔，魏大赦。
癸未，汝阴太妃王氏卒，谥曰宋恭皇后。
初，晋寿民李乌奴与白水氐杨成等寇梁州，梁州刺史范柏年说降乌奴，击杨成等，破之。
及沈攸之事起，柏年遣兵出魏兴，声云入援，实候望形势。
事平，朝廷遣王玄邈代之。诏柏年与乌奴俱下，乌奴劝柏年不受代；柏年计未决，玄邈已至。
柏年乃留乌奴于汉中，还至魏兴，盘桓不进。
左卫率豫章胡谐之尝就柏年求马，柏年曰： 马非狗也，安能应无已之求！ 
待使者甚薄；使者还，语谐之曰： 柏年云： 胡谐之何物狗！
所求无厌！  
谐之恨之，谮于上曰： 柏年恃险聚众，欲专据一州。 
上使雍州刺史南郡王长懋诱柏年，启为府长史。
柏年至襄阳，上欲不问，谐之曰： 见虎格得，而纵上山乎？ 
甲午，赐柏年死。
李乌奴叛入氐，依杨文弘，引氐兵千馀人寇梁州，陷白马戍。
王玄邈使人诈降诱乌奴，乌奴轻兵袭州城，玄邈伏兵邀击，大破之，乌奴挺身复走入氐。
初，玄邈为青州刺史，上在淮阴，为宋太宗所疑，欲北附魏，遣书结玄邈，玄邈长史清河房叔安曰： 将军居方州之重，无故举忠孝而弃之，三齐之土，宁蹈东海而死耳，不敢随将军也！ 
玄邈乃不答上书。
及罢州还，至淮阴，严军直过；至建康，启太宗，称上有异志。
及上为骠骑，引为司马，玄邈甚惧，而上待之如初。
及破乌奴，上曰： 玄邈果不负吾意遇也。 
叔安为宁蜀太守，上赏其忠正，欲用为梁州，会病卒。
十一月，辛亥，立皇太子妃斐氏。
癸丑，魏遣假梁郡王嘉督二将出淮阴，陇西公琛督三将出广陵，河东公薛虎子督三将出寿阳，奉丹杨王刘昶入寇；许昶以克复旧业，世胙江南，称籓于魏。
蛮酋桓诞请为前驱，以诞为南征西道大都督。
义阳民谢天盖自称司州刺史，欲以州附魏，魏乐陵镇将韦珍引兵渡淮应接。
豫章王嶷遣中兵参军萧惠朗将二千人，助司州刺史萧景先讨天盖，韦珍略七千馀户而去。
景先，上之从子也。
南兗州刺史王敬则闻魏将济淮，委镇还建康，士民惊散，既而魏竟不至。
上以其功臣，不问。
上之辅宋也，遣骁骑将军王洪范使柔然，约与共攻魏。
洪范自蜀出吐谷浑，历西域，乃得达。
至是，柔然十馀万骑寇魏，至塞上而还。
是岁，魏诏中书监高允议定律令。
允虽笃老，而志识不衰。
诏以允家贫养薄，令乐部丝竹十人五日一诣允以娱其志，朝晡给膳，朔望致牛酒，月给衣服绵绢；入见则备几杖，问以政治。
契丹莫贺弗勿干帅部落万馀口入附于魏，居白狼水东。
太祖高皇帝建元二年春，正月，戊戌朔，大赦。
以司空褚渊为司徒，尚书右仆射王俭为左仆射；渊不受。
辛丑，上祀南郊。
魏陇西公琛等攻拔马头戍，杀太守刘从。
乙卯，诏内外纂严，发兵拒魏，征南郡王长懋为中军将军，镇石头。
魏广川王略卒。
魏师攻钟离，徐州刺史崔文仲击破之。
文仲遣军主崔孝伯渡淮，攻魏茌眉戍主龙得侯等，杀之。
文仲，祖思之族人也。
群蛮依阻山谷，连带荆、湘、雍、郢、司五州之境，闻魏师入寇，官尽发民丁，南襄城蛮秦远乘虚寇潼阳，杀县令。
司州蛮引魏兵寇平昌，平昌戍主苟元宾击破之。
北上黄蛮文勉德寇汶阳，汶阳太守戴元宾弃城奔江陵，豫章王嶷遣中兵参军刘伾绪将千人讨之，至当阳，勉德请降，秦远遁去。
魏将薛道标引兵趣寿阳，上使齐郡太守刘怀慰作冠军将军薛渊书以招道标；魏人闻之，召道标还，使梁郡王嘉代之。
怀慰，乘民之子也。
二月，丁卯朔，嘉与刘昶寇寿阳。
将战，昶四向拜将士，流涕纵横，曰： 愿同戮力，以雪仇耻！ 
魏步骑号二十万，豫州刺史垣崇祖集文武议之，欲治外城，堰肥水以自固。
皆曰： 昔佛狸入寇，南平王士卒完盛，数倍于今，犹以郭大难守，退保内城。
且自有肥水，未尝堰也，恐劳而无益。 
崇祖曰： 若弃外城，虏必据之，外修楼橹，内筑长围，则坐成擒矣。
守郭筑堰，是吾不谏之策也。 
乃于城西北堰肥水，堰北筑小城，周为深堑，使数千人守之，曰： 虏见城小，以为一举可取，必悉力攻之，以谋破堰；吾纵水冲之，皆为流尸矣。 
魏人果蚁附攻小城，崇祖著白纱帽，肩舆上城，晡时，决堰下水；魏攻城之众漂坠堑中，人马溺死以千数。
魏师退走。
谢天盖部曲杀天盖以降。
宋自孝建以来，政纲弛紊，簿籍讹谬，上诏黄门郎会稽虞玩之等更加检定，曰： 黄籍，民之大纪，国之治端。
自顷巧伪日甚，何以厘革？ 
玩之上表，以为： 元嘉中，故光禄大夫傅隆年出七十，犹手自书籍，躬加隐校。
今欲求治取正，必在勤明令长。
愚谓宜以元嘉二十七年籍为正，更立明科，一听首悔；迷而不返，依制必戮；若有虚昧，州县同科。 
上从之。
上以群蛮数为叛乱，分荆、益置巴州以镇之。
壬申，以三巴校尉明慧昭为巴州刺史，领巴东太守。
是时，齐之境内，有州二十三，郡三百九十，县千四百八十五。
乙酉，崔文仲遣军主陈靖拔魏竹邑，杀戍主白仲都；崔叔延破魏睢陵，杀淮阳太守梁恶。
三月，丁酉朔，以侍中西昌侯鸾为郢州刺史。
鸾，帝兄始安贞王道生之子也，早孤，为帝所养，恩过诸子。
魏刘昶以雨水方降，表请还师，魏人许之；丙午，遣车骑大将军冯熙将兵迎之。
夏，四月，辛巳，魏主如白登山；五月，丙申朔，如火山；壬寅，还平城。
自晋以来，建康宫之外城唯设竹篱，而有六门。
会有发白虎樽者，言 白门三重关，竹篱穿不完 。
上感其言，命改立都墙。
李乌奴数乘间出寇梁州，豫章王嶷遣中兵参军王图南，将益州兵从剑阁掩击之；梁、南秦二州刺史崔慧景发梁州兵屯白马，与图南覆背击乌奴，大破之，乌奴走保武兴。
慧景，祖思之族人也。
秋，七月，辛亥，魏主如火山。
戊午，皇太子穆妃裴氏卒。
诏南郡王长懋移镇西州。
角城戍主举城降魏；秋，八月，丁酉，魏遣徐州刺史梁郡王嘉迎之。
又遣平南将军郎大檀等三将出朐城，将军白吐头等二将出海西，将军元泰等二将出连口，将军封延等三将出角城，镇南将军贺罗出下蔡，同入寇。
甲辰，魏主如方山；戊申，游武州山石窟寺。
庚戌，还平城。
崔慧景遣长史裴叔保攻李乌奴于武兴，为氐王杨文弘所败。
九月，甲午朔，日有食之。
丙午，柔然遣使来聘。
汝南太守常元真、龙骧将军胡青苟降于魏。
闰月，辛巳，遣领军李安民循行清、泗诸戍以备魏。
魏梁郡王嘉帅众十万围朐山，朐山戍主玄元度婴城固守，青、冀二州刺史范阳卢绍之遣子奂将兵助之。
庚寅，元度大破魏师。
台遣军主崔灵建等将万馀人自淮入海，夜至，各举两炬；魏师望见，遁去。
冬，十月，王俭固请解选职，许之；加俭侍中，以太子詹事何戢领选。
上以戢资重，欲加常待，褚渊曰： 圣旨每以蝉冕不宜过多。
臣与王俭既已左珥，若复加戢，则八座遂有三貂；若帖以骁、游，亦为不少。 
乃以戢为吏部尚书，加骁骑将军。
甲辰，以沙州刺史杨广香为西秦州刺史，又以其子炅为武都太守。
丁未，魏以昌黎王冯熙为西道都督，与征南将军桓诞出义阳，镇南将军贺罗出钟离，同入寇。
淮北四州民不乐属魏，常思归江南，上多遣间谍诱之。
于是，徐州民桓标之、兗州民徐猛子等所在蜂起为寇盗，聚众保伍固，推司马朗之为主。
魏遣淮阳王尉元、平南将军薛虎子等讨之。
十一月，戊寅，丹阳尹王僧虔上言： 郡县狱相承有上汤杀囚，名为救疾，实行冤暴。
岂有死生大命，而潜制下邑！
愚谓囚病必先刺郡，求职司与医对共诊验，远县家人省视，然后处治。 
上从之。
戊子，以杨难当之孙后起为北秦州刺史、武都王，镇武兴。
十二月，戊戌，以司空褚渊为司徒。
渊入朝，以腰扇障日，征虏功曹刘祥从侧过，曰： 作如上举止，羞面见人，扇障何益！ 
渊曰： 寒士不逊！ 
祥曰： 不能杀袁、刘，安得免寒士！ 
祥，穆之之孙也。
祥好文学，而性韵刚疏，撰《宋书》，讥斥禅代；王俭密以闻，坐徙广州而卒。
太子宴朝臣于玄圃，右卫率沈文季与褚渊语相失，文季怒曰： 渊自谓忠臣，不知死之日何面目见宋明帝！ 
太子笑曰： 沈率醉矣 
壬子，以豫章王嶷为中书监、司空、扬州刺史，以临川王映为都督荆、雍等九州诸军事、荆州刺史。
是岁，魏尚书令王睿进爵中山王，加镇东大将军；置王官二十二人，以中书侍郎郑羲为傅，郎中令以下皆当时名士。又拜睿妻丁氏为妃。
太祖高皇帝建元三年
春，正月，封皇子锋为江夏王。
魏人寇淮阳，围军主成买于甬城，上遣领军将军李安民为都督，与军主周盘龙等救之。
魏人缘淮大掠，江北民皆惊走，渡江，成买力战而死。
盘龙之子奉叔以二百人陷陈深入，魏以万馀骑张左右翼围之。
或告盘龙云 奉叔已没 ，盘龙驰马奋槊，直突魏陈，所向披靡。
奉叔已出，复入求盘龙。
父子两骑萦扰，魏数万之众莫敢当者；魏师遂败，杀伤万计。
魏师退，李安民等引兵追之，战于孙溪渚，又破之。
己卯，魏主南巡，司空苟颓留守；丁亥，魏主至中山。
二月，辛卯朔，魏大赦。
丁酉，游击将军桓康复败魏师于淮阳，进攻樊谐城，拔之。
魏主自中山如信都；癸卯，复如中山；庚戌，还，至肆州。
沙门法秀以妖术惑众，谋作乱于平城；苟颓帅禁兵收掩，悉擒之。
魏主还平城，有司囚法秀，加以笼头，铁锁无故自解。
魏人穿其颈骨，祝之曰： 若果有神，当令穿肉不入。 
遂穿以徇，三日乃死。
议者或欲尽杀道人，冯太后不可，乃止。
垣崇祖之败魏师也，恐魏复寇淮北，乃徙下蔡戍于淮东。
既而魏师果至，欲攻下蔡；闻其内徙，欲夷其故城。
己酉，崇祖引兵渡淮击魏，大破之，杀获千计。
晋、宋之际，荆州刺史多不领南蛮校尉，别以重人居之。
豫章王嶷为荆、湘二州刺史，领南蛮。
嶷罢，更以侍中王奂为之，奂固辞，曰： 西土戎烬之后，痍毁难复。
今复割撤太府，制置偏校，崇望不足助强，语实交能相弊。
且资力既分，职司增广，众劳务倍，文案滋烦，窃以为国计非允。 
癸丑，罢南蛮校尉官。
三月，辛酉朔，魏主如肆州；己巳，还平城。
魏法秀之乱，事连兰台御史张求等百馀人，皆以反，法当族。
尚书令王睿请诛首恶，宥其馀党。
乃诏： 应诛五族者，降为三族；三族者，门诛；门诛，止其身。 所免千馀人。
夏，四月，己亥，魏主如方山。
冯太后乐其山川，曰： 它日必葬我于是，不必祔山陵也。 
乃为太后作寿陵，又建永固石室于山上，欲以为庙。
桓标之等有众数万，寨险求援；庚子，诏李安民督诸将往迎之，又使兗州刺史周山图自淮入清，倍道应接。
淮北民桓磊磈破魏师于抱犊固。
李安民赴救迟留，标之等皆为魏所灭，馀众得南归者尚数千家；魏人亦掠三万馀口归平城。
魏任城康王云卒。
五月，壬戌，邓至王像舒遣使入贡于魏。
邓至者，羌之别种，国于宕昌之南。
六月，壬子，大赦。
甲辰，魏中山宣王王睿卒。睿疾病，太皇太后、魏主累至其家视疾。
及卒，赠太宰，立庙于平城南。
文士为睿作哀诗及誄者百馀人，及葬，自称亲姻、义旧，缞绖哭送者千馀人。
魏主以睿子中散大夫袭代睿为尚书令，领吏部曹。
戊午，魏封皇叔简为齐郡王，猛为安丰王。
秋，七月，己未朔，日有食之。
上使后军参军车僧朗使于魏。
甲子，僧朗至平城，魏主问曰： 齐辅宋日浅，何故遽登大位？ 
对曰： 虞、夏登庸，身陟元后，魏、晋匡辅，贻厥子孙，时宜各异耳。 
辛酉，柔然别帅他稽帅众降魏。
杨文弘遣使请降，诏复以为北秦州刺史。
先是，杨广香卒，其众半奔文弘，半奔梁州。
文弘遣杨后起据白水。
上虽授以官爵，而阴敕晋寿太守杨公则使伺便图之。
宋升明中，遣使者殷灵诞、苟昭先如魏，闻上受禅，灵诞谓魏典客曰： 宋、魏通好，忧患是同。
宋今灭亡，魏不相救，何用和亲！ 
及刘昶入寇，灵诞请为昶司马，不许。
九月，庚午，魏阅武于南郊，因宴群臣，置车僧朗于灵诞下，僧朗不肯就席，曰： 灵诞昔为宋使，今为齐民。
乞魏主以礼见处。 
灵诞遂与相忿詈。
刘昶赂宋降人解奉君于会刺杀僧朗，魏人收奉君，诛之；厚送僧朗之丧，放灵诞等南归。
及世祖即位，昭先具以灵诞之语启闻，灵诞坐下狱死。
辛未，柔然主遣使来聘，与上书，谓上为 足下 ，自称曰 吾 ，遣上师子皮袴褶，约共伐魏。
魏尉元、薛虎子克五固，斩司马朗之，东南诸州皆平。
尉元入为侍中、都曹尚书，薛虎子为彭城镇将，迁徐州刺史。
时州镇戍兵，资绢自随，不入公库。
虎子上表，以为： 国家欲取江东，先须积谷彭城。
切惟在镇之兵，不减数万，资粮之绢，人十二匹；用度无准，未及代下，不免饥寒，公私损费。
今徐州良田十万馀顷，水陆肥沃，清、汴通流，足以溉灌。
若以兵绢市牛，可得万头，兴置屯田，一岁之中，且给官食。
半兵芸殖，馀兵屯戍，且耕且守，不妨捍边。
一年之收，过于十倍之绢；暂时之耕，足充数载之食。
于后兵资皆贮公库，五稔之后，谷帛俱溢，非直戍卒丰饱，亦有吞敌之势。 
魏人从之。
虎子为政有惠爱，兵民怀之。
会沛郡太守邵安、下邳太守张攀以赃污为虎子所案，各遣子上书，告虎子与江南通，魏主曰： 虎子必不然。 
推按，果虚，诏安、攀皆赐死，二子各鞭一百。
吐谷浑王拾寅卒，世子度易侯立。
冬，十月，戊子朔，以度易侯为西秦、河二州刺史、河南王。
魏中书令高闾等更定新律成，凡八百三十二章；门房之诛十有六，大辟二百三十五，杂刑三百七十七。
初，高昌王阚伯周卒，子义成立；是岁，其从兄首归杀义成自立。
高车王可至罗杀首归兄弟，以敦煌张明为高昌王。国人杀明，立马儒为王。
太祖高皇帝建元四年
春，正月，壬戌，诏置学生二百人，以中书令张绪为国子祭酒。
甲戌，魏大赦。
三月，庚申，上召司徒褚渊、尚书左仆射王俭受遗诏辅太子；壬戌，殂于临光殿。
太子即位，大赦。
高帝沉深有大量，博学能文。
性清俭，主衣中有玉导，上敕中书曰： 留此正是兴长病源！ 
即命击碎；仍案检有何异物，皆随此例。
每曰： 使我治天下十年，当使黄金与土同价。 
乙丑，以褚渊录尚书事，王俭为侍中、尚书令，车骑将军张敬儿开府仪同三司。
丁卯，以前将军王奂为尚书左仆射。
庚午，以豫章王嶷为太尉。
庚辰，魏主临虎圈，诏曰： 虎狼猛暴，取捕之日，每多伤害；既无所益，损费良多，从今勿复捕贡。 
夏，四月，庚寅，上大行谥曰高皇帝，庙号太祖。
丙午，葬泰安陵。
辛卯，追尊穆妃为皇后。
六月，甲申朔，立南郡王长懋为皇太子。
丙申，立太子妃王氏。
妃，琅邪人也。
封皇子闻喜公子良为竟陵王，临汝公子卿为庐陵王，应城公子敬为安陆王，江陵公子懋为晋安王，枝江公子隆为随郡王，子真为建安王，皇孙昭业为南郡王。
司徒褚渊寝疾，自表逊位，世祖不许，渊固请恳切，癸卯，以渊为司空，领骠骑将军。侍中、录尚书如故。
秋，七月，魏发州郡五万人治灵丘道。
吏部尚书济阳江谧，性谄躁，太祖殂，谧恨不豫顾命；上即位，谧又不迁官；以此怨望、诽谤。
会上不豫，谧诣豫章王嶷请问，曰： 至尊非起疾东宫又非才，公今欲作何计？ 
上知云，使御史中丞沈冲奏谧前后罪恶，庚寅，赐谧死。
癸卯，南康文简公褚渊卒，世子侍中贲耻其父失节，服除，遂不仕，以爵让其弟蓁，屏居墓下终身。
九月，丁巳，以国哀罢国子学。
氐王杨文弘卒。诸子皆幼，乃以兄子后起为嗣。
九月，辛酉，魏以后起为武都王，文弘子集始为白水太守。
既而集始自立为王，后起击破之。
魏以荆州巴、氐扰乱，以镇西大将军李崇为荆州刺史。
崇，显祖之舅子也。
将之镇，敕发陕、秦二州兵送之，崇辞曰： 边人失和，本怨刺史。
今奉诏代之，自然安靖；但须一诏而已，不烦发兵自防，使之怀惧也。 
魏朝从之。
崇遂轻将数十骑驰至上洛，宣诏慰渝，民夷贴然。
崇命边戍掠得齐人者悉还之，由是齐人亦还其生口二百许人，二境交和，无复烽燧之警。
久之，徙兗州刺史。
兗土旧多劫盗，崇命村置一楼，楼皆悬鼓，盗发之处，乱击之；旁村始闻者，以一击为节，次二，次三，俄顷之间，声布百里；皆发人守险要。
由是盗发无不擒获。
其后诸州皆效之，自崇始也。
辛未，以征南将军王僧虔为左光禄大夫、开府仪同三司，以尚书右仆射王奂为湘州刺史。
宋故建平王景素主簿何昌、记室王摛及所举秀才刘璡，前后上书陈景素德美，为之讼冤。
冬，十月，辛丑，诏听以士礼还葬旧茔。
璡，献之弟也。
十一月，魏高祖将亲祀七庙，命有司具仪法，依古制备牲牢、器服及乐章；自是四时常祀皆举之。
世祖武皇帝上之上
太祖高皇帝永明元年春，正月，辛亥，上祀南郊，大赦，改元。
诏以边境宁晏，治民之官，普复田秩。
以太尉豫章王嶷领太子太傅。
嶷不参朝务，而常密献谋画，上多从之。
壬戌，立皇弟锐为南平王，铿为宜都王，皇子子明为武昌王，子罕为南海王。
二月，辛巳，以征虏将军杨炅为沙州刺史、阴平王。
辛丑，以宕昌王梁弥机为河、凉二州刺史，邓至王像舒为西凉州刺史。
宋末，以治民之官六年过久，乃以三年为断，谓之小满；而迁换去来，又不能依三年之制。
三月，癸丑，诏： 自今一以小满为限。 
有司以天文失度，请禳之。
上曰： 应天以实不以文。
我克己求治，思隆惠政；若灾眚在我，禳之何益！ 
夏，四月，壬午，昭： 袁粲、刘秉、沈攸之，虽末节不终，而始诚可灵。 
皆命以礼改葬。
上之为太子也，自以年长，与太祖同创大业，朝事大小，率皆专断，多违制度。
信任左右张景真，景真骄侈，被服什物，僭拟乘舆；内外畏之，莫敢言者。
司空咨议荀伯玉，素为太祖所亲厚，叹曰： 太子所为，官终不知，岂得畏死，蔽官耳目！
我不启闻，谁当启者！ 
因太子拜陵，密以启太祖。
太祖怒，命检校东宫。
太子拜陵还，至方山，晚，将泊舟，豫章王嶷自东府乘飞燕东迎太子，告以上怒之意。
太子夜归，入宫，太祖亦停门籥待之。
明日，太祖使南郡王长懋、闻喜公子良宣敕诘责，并示以景真罪状，使以太子令收景真，杀之。
太子忧惧，称疾。
月馀，太祖怒不解，昼卧太阳殿，王敬则直入，叩头启太祖曰： 官有天下日浅，太子无事被责，人情恐惧；愿官往东宫解释之。 
太祖无言。
敬则因大声宣旨，装束往东宫，又敕太官设馔，呼左右索舆，太祖了无动意。
敬则索衣被太祖，乃牵强登舆。
太祖不得已至东宫，召诸王宴于玄圃。
长沙王晃捉华盖，临川王映执雉尾扇，闻喜公子良持酒鎗，南郡王长懋行酒，太子及豫章王嶷、王敬则自捧酒馔，至暮，尽醉乃还。
太祖嘉伯玉忠荩，愈见亲信，军国密事，多委使之，权动朝右。
遭母忧，去宅二里许，冠盖已塞路。
左率萧景先、侍中王晏共吊之，自旦至暮，始得前。
比出，饥乏，气息惙然，愤悒形于声貌。
明日，言于太祖曰： 臣等所见二宫门庭，比荀伯玉宅可张雀罗矣。 
晏，敬弘之从子也。
骁骑将军陈胤叔，先亦白景真及太子得失，而语太子皆云 伯玉以闻 。
太子由是深怨伯玉。
太祖阴有以豫章王嶷代太子之意，而嶷事太子愈谨，故太子友爱不衰。
豫州刺史垣崇祖不亲附太子，会崇祖破魏兵，太祖召还朝，与之密谋。
太子疑之，曲加礼待，谓曰： 世间流言，我已豁怀；自今以富贵相付。 
崇祖拜谢。
会太祖复遣荀伯玉，敕以边事，受旨夜发，不得辞东宫；太子以为不尽诚，益衔之。
太祖临终，指伯玉以属太子。
上即位，崇祖累迁五兵尚书，伯玉累迁散骑常侍。
伯玉内怀忧惧，上以伯玉与崇祖善，恐其为变，加意抚之。
丁亥，下诏诬崇祖招结江北荒人，欲与伯玉作乱，皆收杀之。
庚子，魏主如崞山；壬寅，还宫。
闰月，癸丑，魏主后宫平凉林氏生子恂，大赦。
文明太后以恂当为太子，赐林氏死，自抚养恂。
五月，戊寅朔，魏主如武州山石窟佛寺。
车骑将军张敬儿好信梦。
初为南阳太守，其妻尚氏梦一手热如火；及为雍州，梦一胛热；为开府，梦半身热。
敬儿意欲无限，当谓所亲曰： 吾妻复梦举体热矣。 
又自言梦旧村社树高至天，上闻而恶之。
垣崇祖死，敬儿内自疑，会有人告敬儿遣人至蛮中货易，上疑其有异志。
会上于华林园设八关斋，朝臣皆预，于坐收敬儿。
敬儿脱冠貂投地曰： 此物误我！ 
丁酉，杀敬儿，并其四子。
敬儿弟恭儿，常虑为兄祸所及，居于冠军，未常出襄阳，村落深阻，墙垣重复。
敬儿每遣信，辄上马属鞬，然后见之。
敬儿败问至，席卷入蛮；后自出，上恕之。
敬儿女为征北咨议参军谢超宗子妇，超宗谓丹阳尹李安民曰：  往年杀韩信，今年杀彭越。 尹欲何计！ 
安民具启之。
上素恶超宗轻慢，使兼御史中丞袁彖奏弹超宗，丁巳，收付廷尉，徙越巂，于道赐死。
以彖语不刻切，又使左丞王逡之奏弹彖轻文略奏，挠法容非，彖坐免官，禁锢十年。
超宗，灵运之孙；彖，顗之弟子也。
秋，七月，丁丑，魏主及太后如神渊池。
甲申，如方山。
魏使假员外散骑常侍顿丘李彪来聘。
侍中、左光禄大夫、开府仪同三司王僧虔固辞开府，谓兄子俭曰： 汝任重于朝，行登三事；我若复有此授，乃是一门有二台司，吾实惧焉。 
累年不拜，上乃许之，戊戌，加僧虔特进。
俭作长梁斋，制度小过，僧虔视之，不悦，竟不入户；俭即日毁之。
初，王弘与兄弟集会，任子孙戏適。
僧达跳下地作虎子；僧绰正坐，采蜡烛珠为凤皇，僧达夺取打坏，亦复不惜；僧虔累十二博棋，既不坠落，亦不重作。
弘叹曰： 僧达俊爽，当不减人，然恐终危吾家；僧绰当以名义见美；僧虔必为长者，位至公台。 
已而皆如其言。八月，庚申，骁骑将军王洪范自柔然还，经涂三万馀里。
冬，十月，丙寅，遭骁骑将军刘缵聘于魏，魏主客令李安世主之。
魏人出内藏之宝，使贾人鬻之于市。
缵曰： 魏金玉大贱，当由山川所出。 
安世曰： 圣朝不贵金玉，故贱同瓦砾。 
缵初欲多市，闻其言，内惭而止。
缵屡奉使至魏，冯太后遂私幸之。
十二月，乙巳朔，日有食之。
癸丑，魏始禁同姓为婚。
王俭进号卫将军，参掌选事。
是岁，省巴州。
魏秦州刺史于洛侯，性残酷，刑人或断腕，拔舌，分悬四体。
合州惊骇，州民王元寿等一时俱反。
有司劾奏之，魏主遣使至州，於洛侯常刑人处宣告吏民，然后斩之。
齐州刺史韩麒麟，为政尚宽，从事刘普庆说麒麟曰： 公杖节方夏，而无所诛斩，何以示威！ 
麒麟曰： 刑罚所以止恶，仁者不得已而用之。
今民不犯法，又何诛乎？
若必断斩然后可以立威，当以卿应之！ 
普庆惭惧而起。
