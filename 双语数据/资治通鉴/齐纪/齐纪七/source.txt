起强圉赤奋若，尽著雍摄提格，凡二年。
高宗明皇帝下建武四年
春，正月，大赦。
丙申，魏立皇子恪为太子。
魏主宴于清徽堂，语及太子恂，李冲谢曰： 臣忝师傅，不能辅导。 
帝曰： 朕尚不能化其恶，师傅何谢也！ 
乙巳，魏主北巡。
初，尚书令王晏为世祖所宠任，及上谋废郁林王，晏即欣然推奉。
郁林王已废，上与晏宴于东府，语及时事，晏抵掌曰： 公常言晏怯，今定何如？ 
上即位，晏自谓佐命新朝，常非薄世祖故事。
既居朝端，事多专决，内外要职，并用所亲，每与上争用人。
上虽以事际须晏，而心恶之。
尝料简世祖中诏，得与晏手敕三百馀纸，皆论国家事，又得晏启谏世祖以上领选事，以此愈猜薄之。
始安王遥光劝上诛晏，上曰： 晏于我有功，且未有罪。 
遥光曰： 晏尚不能为武帝，安能为陛下乎！ 
上默然。
上遣心腹左右陈世范等出涂巷，采听异言。
晏轻浅无防，意望开府，数呼相工自视，云当大贵；与宾客语，好屏人清闲。
上闻之，疑晏欲反，遂有诛晏之意。
奉朝请鲜于文粲密探上旨，告晏有异志。
世范又启上云： 晏谋因四年南郊，与世祖故主帅于道中窃发。 
会虎犯郊坛，上愈惧。
未郊一日，有敕停行，先报晏及徐孝嗣。
孝嗣奉旨，而晏陈 郊祀事大，必宜自力。 
上益信世范之言。
丙辰，召晏于华林省，诛之，并北中郎司马萧毅、台队主刘明达，及晏子德元、德和。
下诏云： 晏与毅、明达以河东王铉识用微弱，谋奉以为主，使守虚器。 
晏弟诩为广州刺史，上遣南中郎司马萧季敞袭杀之。
季敞，上之从祖弟也。
萧毅奢豪，好弓马，为上所忌，故因事陷之。
河东王铉先以少年才弱，故未为上所杀。
铉朝见，常鞠躬俯偻，不敢平行直视。
至是，年稍长，遂坐晏事免官，禁不得与外人交通。
郁林王之将废也，晏从弟御史中丞思远谓晏曰： 兄荷世祖厚恩，今一旦赞人如此事；彼或可以权计相须，未知兄将来何以自立！
若及此引决，犹可保全门户，不失后名。 
晏曰： 方啖粥，未暇此事。 
及拜骠骑将军，集会子弟，谓思远兄思征曰： 隆昌之末，阿戎劝吾自裁；若从其语，岂有今日！ 
思远遽应曰： 如阿戎所见，今犹未晚也！ 
思远知上外待晏厚而内已疑异，乘间谓晏曰： 时事稍异，兄亦觉不？
凡人多拙于自谋，而巧于谋人。 
晏不应。
思远退，晏方叹曰： 世乃有劝人死者！ 
旬日而晏败。
上闻思远言，故不之罪，仍迁侍中。
晏外弟尉氏阮孝绪亦知晏必败，晏屡至其门，逃匿不见。
尝食酱美，问知得于晏家，吐而覆之。
乃晏败，人为之惧，孝绪曰： 亲而不党，何惧之有！ 
卒免于罪。
二月，壬戌，魏主至太原。
甲子，以左仆射徐孝嗣为尚书令，征虏将军萧季敞为广州刺史。
癸酉，魏主至平城，引见穆泰、陆睿之党问之，无一人称枉者；时人皆服任城王澄之明。
穆泰及其亲党皆伏诛；赐陆睿死于狱，宥其妻子，徙辽西为民。
初，魏主迁都，变易旧俗，并州刺史新兴公丕皆所不乐；帝以其宗室耆旧，亦不之逼，但诱示大理，令其不生同异而已。
及朝臣皆变衣冠，硃衣满坐，而丕独胡服于其间，晚乃稍加冠带，而不能修饰容仪，帝亦不强也。
太子恂自平城将迁洛阳，元隆与穆泰等密谋留恂，因举兵断关，规据陉北。
丕在并州，隆等以其谋告之。丕外虑不成，口虽折难，心颇然之。
及事觉，丕从帝至平城，帝每推问秦等，常令丕坐观。
有司奏元业、元隆、元超罪当族，丕应从坐。
帝以丕当受诏许以不死，所免死为民，留其后妻、二子，与居于太原，杀隆、超、同产乙升，馀子徙敦煌。
初，丕、睿与仆射李冲、领军于烈俱受不死之诏。
睿既诛，帝赐冲、烈诏曰： 睿反逆之志，自负幽冥；违誓在彼，不关朕也。
反逆既异馀犯，虽欲矜恕，如何可得？
然犹不忘前言，听自死别府，免其孥戮。
元丕二子、一弟，首为贼端，连坐应死，特恕为民。
朕本期始终而徙自弃绝，违心乖念，一何可悲！
故此别示，想无致怪。
谋反之外，皎如白日耳。 
冲、烈皆上表谢。
臣光曰：夫爵禄废置，杀生予夺，人君所以驭臣之大柄也。是故先王之制，虽有亲、故、贤、能、功、贵、勤、宾，苟有其罪，不直赦也，必议于槐棘之下，可赦则赦，可宥则宥，可刑则刑，可杀则杀。轻重视情，宽猛随时。
故君得以施恩而不失其威，臣得以免罪而不敢自恃。
及魏则不然，勋贵之臣，往往豫许之以不死；使彼骄而触罪，又从而杀之。
是以不信之令诱之使陷于死地也。
刑政之失，无此为大焉！
是时，代乡旧族，多与泰等连谋，唯于烈一族无所染涉，帝由是益重之。
帝以北方酋长及侍子畏暑，听秋朝洛阳，春还部落，时人谓之 雁臣 。
三月，己酉，魏主南至离石。叛胡请降，诏宥之。
夏，四月，庚申，至龙门，遣使祀夏禹。
癸亥，至蒲阪，祀虞舜。
辛未，至长安。
魏太子恂既废，颇自悔过。
御史中尉李彪密表恂复与左右谋逆，魏主使中书侍郎邢蛮与咸阳王禧，奉诏赍椒酒诣河阳，赐恂死，敛以粗棺、常服，瘗于河阳。
癸未，魏大将军宋明王刘昶卒于彭城，追加九锡，葬以殊礼。
五月，己丑，魏主东还，泛渭入河。
壬辰，遣使祀周文王于车，武王于镐。
六月，庚申，还洛阳。
壬戌，魏发冀、定、瀛、相、济五州兵马二十万，将入寇。
魏穆泰之反也，中书监魏郡公穆罴与之通谋，赦后事发，削官爵为民。
罴弟司空亮以府事付司马慕容契，上表自劾，魏主优诏不许；亮固请不已，癸亥，听亮逊位。
丁卯，魏分六师以定行留。
秋，七月，甲午，魏立昭仪冯氏为皇后。
后欲母养太子恪；恪母高氏自代如洛阳，暴卒于共县。
戊辰，魏以穆亮为征北大将军、开府仪同三司、冀州刺史。
八月，丙辰，魏诏中外戒严。
壬戌，魏立皇子愉为京兆王，怿为清河王，怀为广平王。
追尊景皇所生王氏为恭太后。
甲戌，魏讲武于华林园；庚辰，军发洛阳。
使吏部尚书任城王澄居守；以御史中丞李彪兼度支尚书，与仆射李冲参治留台事。
假彭城王勰中军大将军，勰辞曰： 亲疏并用，古之道也。
臣独何人。
频烦宠授！
昔陈思求而不允，愚臣不请而得，何否泰之相远也！ 
魏主大笑，执勰手曰： 二曹以才名相忌，吾与汝以道德相亲。 
上遣军主、直阁将军胡松助北襄城太守成公期戍赭阳，军主鲍举助西汝南、北义阳二郡太守黄瑶起戍舞阴。
魏以氐帅杨灵珍为南梁州刺史。
灵珍举州来降，送其母及子于南郑以为质，遣其弟婆罗阿卜珍将步骑万馀袭魏武兴王杨集始，杀其二弟集同、集众；集始窘急，请降。
九月，丁酉，魏主以河南尹李崇为都督陇右诸军事，将兵数万讨之。
初，魏迁洛阳，荆州刺史薛真度劝魏主先取樊、邓。
真度引兵寇南阳，太守房伯玉击败之。
魏主怒，以南阳小郡，志必灭之，遂引兵向襄阳；彭城王勰等三十六军前后相继，众号百万，吹脣沸地。
辛丑，魏主留诸将攻赭阳，自引兵南下；癸卯，至宛，夜袭其郛，克之。
房伯玉婴内城拒守。魏主遣中书舍人孙延景谓伯玉曰： 我今荡壹六合，非如向时冬来春去。不有所克，终不还北。
卿此城当我六龙之首，无容不先攻取；远期一年，近止一月。
封侯、枭首，事在俯仰，宜善图之！
且卿有三罪，今令卿知：卿先事武帝，蒙殊常之宠，不能建忠致命而尽节于其仇，罪一也；顷年薛真度来，卿伤我偏师，罪二也；今鸾辂亲临，不面缚麾下，罪三也。 
伯玉遣军副乐稚柔对曰： 承欲攻围，期于必克。
卑微常人，得抗大威，真可谓获其死所！
外臣蒙武帝采拔，岂敢忘恩！
但嗣君失德，主上光绍大宗，非哺副亿兆之深望，抑亦兼武皇之遗赦；是以区区尽节，不敢失坠。
往者北师深入，寇扰边民，辄厉将士以修职业。返己而言，不应垂责。 
宛城东南隅沟上有桥，魏主引兵过之。伯玉使勇士数人，衣斑衣，戴虎头帽，伏于窦下，突出击之，魏主人马俱惊；召善射者原灵度射之，应弦而毙，乃得免。
李崇槎山分道，出氐不意，表里袭之；群氐皆弃杨灵珍散归。灵珍之众减太半，崇进据赤土。
灵珍遣从弟建帅五千人屯龙门，自帅精勇一万屯鹫硖；龙门之北数十里中，伐树塞路；鹫硖之口，积大木，聚礌石，临崖下之，以拒魏兵。
崇命统军慕容拒帅众五千从它路夜袭龙门，破之。
崇自攻鹫硖，灵珍连战败走；俘其妻子，遂克武兴。
梁州刺史阴广宗、参军郑猷等将兵救灵珍；崇进击，大破之，斩杨婆罗阿卜珍，生擒猷等；灵珍奔还汉中。
魏主闻之，喜曰： 使朕无西顾之忧者，李崇也。 
以崇为都督梁、秦二州诸军事、梁州刺史，以安集其地。
丁未，魏主发南阳，留太尉咸阳王禧等攻之。
己酉，魏主至新野，新野太守刘思忌拒守。
冬，十月，丁巳，魏军攻之，不克，筑长围守之，遣人谓城中曰： 房伯玉已降，汝何为独取糜碎！ 
思忌遣人对曰： 城中兵食犹多，未暇从汝小虏语也！ 
魏右军府长史韩显宗将别军屯赭阳，成公期遣胡松引蛮兵攻其营，显宗力战破之，斩其裨将高法援。
显宗至新野，魏主谓曰： 卿破贼斩将，殊益军势。
朕方攻坚城，何为不作露布？ 对曰： 顷闻镇南将军王肃获贼二、三人，驴马数匹，皆为露布；臣在东观，私常哂之。
近虽仰凭威灵，得摧丑虏，兵寡力弱，擒斩不多。
脱复高曳长缣，虚张功烈，尤而效之，其罪弥大。
臣所以不敢为之，解上而已。 
魏主益贤之。
上诏徐州刺史裴叔业引兵救雍州。叔业启称： 北人不乐远行，唯乐钞掠。若侵虏境，则司、雍之寇自然分矣。 
上从之。
叔业引兵攻虹城，获男女四千馀人。
甲戌，遣太子中庶子萧衍、右军司马张稷救雍州。
十一月，甲午，前军将军韩秀方等十五将降于魏。
丁酉，魏败齐兵于沔北，将军王伏保等为魏所获。
丙辰，以杨灵珍为北秦州刺史、仇池公、武都王。
新野人张者帅万馀家据栅拒魏。十二月，庚申，魏人攻拔之。
雍州刺史曹虎与房伯玉不协，故缓救之，顿军樊城。
丁丑，诏遣度支尚书崔慧景救雍州，假慧景节，帅众二万、骑千匹向襄阳，雍州众军并受节度。
庚午，魏主南临沔水；戊寅，还新野。
将军王昙纷以万馀人攻魏南青州黄郭戍，魏戍主崔僧渊破之，举军皆没。
将军鲁康祚、赵公政将兵万人侵魏太仓口，魏豫州刺史王肃使长史清河傅永将甲士三千击之。
康祚等军于淮南，永军于淮北，相去十馀里。
永曰： 南人好夜斫营，必于渡淮之所置火以记浅处。 
乃夜分兵为二部，伏于营外；又以瓠贮火，密使人过淮南岸，于深处置之，戒曰： 见火起，则亦然之。 
是夜，康祚等果引兵斫永营；伏兵夹击之。康祚等走趣淮水，火既竞起，不知所从，溺死及斩首数千级，生擒公政，获康祚之尸以归。
豫州刺史裴叔业侵魏楚王戍，肃复令永击之。
永将心腹一人驰诣楚王戍，令填外堑，夜伏战士千人于城外。
晓而叔业等至城东，部分将置长围。
永伏兵击其后军，破之。
叔业留将佐守营，自将精兵数千救之。
永登门楼，望叔业南行数里，则开门奋击，大破之，获叔业伞扇、鼓幕、甲仗万馀。
叔业进退失据，遂走。
左右欲追之，永曰： 吾弱卒不满三千，彼精甲犹盛，非力屈而败，自坠吾计中耳。
既不测我之虚实，足使丧胆。俘此足矣，何更追之！ 
魏主遣谒者就拜永安远将军、汝南太守，封贝丘县男。
永有勇力，好学能文。魏主常叹曰： 上马能击贼，下马作露版，唯傅修期耳！ 
曲江公遥欣好武事，上以诸子尚幼，内亲则仗遥欣兄弟，外亲则倚后弟西中郎长史彭城刘暄、内弟太子詹事江祏。
故以始安王遥光为扬州刺史，居中用事；遥欣为都督荆、雍等七州诸军事、荆州刺史，镇据西面。
而遥欣在江陵，多招才勇，厚自封殖，上甚恶之。
遥欣侮南郡太守刘季连，季连密表遥欣有异迹；上乃以季连为益州刺史，使据遥欣上流以制之。
季连，思考之子也。
是岁，高昌王马儒遣司马王体玄入贡于魏，请兵迎接，求举国内徙；魏主遣明威将军韩安保迎之，割伊吾之地五百里以居儒众。
儒遣左长史顾礼、右长史金城麹嘉将步骑一千五百迎安保，而安保不至；礼、嘉还高昌，安保亦还伊吾。
安保遣其属朝兴安等使高昌，儒复遣顾礼将世子义舒迎安保，至白棘城，去高昌百六十里。
高昌旧人恋土，不愿东迁，相与杀儒，立麹喜为王，复臣于柔然。
安保独与顾礼、马义舒还洛阳。
高宗明皇帝下永泰元年
春，正月，癸未朔，大赦。
加中军将军徐孝嗣开府仪同三司，孝嗣固辞。
魏军李佐攻新野，丁亥，拔之，缚刘思忌，问之曰： 今欲降未？ 
思忌曰： 宁为南鬼，不为北臣！ 
乃杀之。
于是沔北大震。
戊子，湖阳戍主蔡道福，辛卯，赭阳戍主成公期，壬辰，舞阴戍主黄瑶起、南乡太守席谦，相继南遁。
瑶起为魏所获，魏主以赐王肃，肃脔而食之。
乙巳，命太尉陈显达救雍州。
上有疾，以近亲寡弱，忌高、武子孙。
时高、武子孙犹有十王，每朔望入朝，上还后宫辄叹息曰： 我及司徒诸子皆不长，高、武子孙日益长大！ 
上欲尽除高、武之族，以微言问陈显达，对曰： 此等岂足介虑！ 
以问扬州刺史始安王遥光，遥光以为当以次施行。
遥光有足疾，上常令乘舆自望贤门入。每与上屏人久语毕。
上索香火，呜咽流涕，明日必有所诛。
会上疾暴甚，绝而复苏，遥光遂行其策。丁未，杀河东王铉、临贺王子岳、西阳王子文、永阳王子峻、南康王子琳、衡阳王子珉、湘东王子建、南郡王子夏、桂阳王昭粲、巴陵王昭秀，于是太祖、世祖及世宗诸子皆尽矣。
铉等已死，乃使公卿奏其罪状，请诛之，下诏不许；再奏，然后许之。
南康侍读济阳江泌哭子琳，泪尽，继之以血；亲视殡葬毕，乃去。
庚戌，魏主如南阳。
二月，癸丑，诏左卫将军萧惠休等救寿阳。甲子，魏人拔宛北城，房伯玉面缚出降。
伯玉从父弟思安为魏中统军，数为伯玉泣请，魏主乃赦之。
庚午，魏主如新。
辛巳，以彭城王勰为使持节、都督南征诸军事、中军大将军、开府仪同三司。
三月，壬午朔，崔慧景、萧衍大败于邓城。
时慧景至襄阳，五郡已没，慧景与衍及军主刘山阳、傅法宪等帅五千馀人进行邓城，魏数万骑奄至，诸军登城拒守。
时将士蓐食轻行，皆有饥惧之色。
衍欲出战，慧景曰： 虏不夜围人城，待日暮自当去。 
既而魏众转至。慧景于南门拔军去，诸军不相知，相继皆遁。
魏兵自北门入，刘山阳与部曲数百人断后死战，且战且却行。
慧景过闹沟，军人相蹈藉，桥皆断坏。
魏兵夹路射之，杀傅法宪，士卒赴沟死者相枕，山阳取袄仗填沟乘之，得免。
魏主将大兵追之，晡时至沔。
山阳据城苦战，至暮，魏兵乃退。
诸军恐惧，是夕，皆下船还襄阳。
庚寅，魏主将十万众，羽仪华盖，以围樊城，曹虎闭门自守。
魏主临沔水，望襄阳岸，乃去，如湖阳；辛亥，如悬瓠。
魏镇南将军王肃攻义阳，裴叔业将兵五万围涡阳以救义阳。
魏南兗州刺史济北孟表守涡阳，粮尽，食草木皮叶。
叔业积所杀魏人高五丈以示城内；别遣军主萧璝等攻龙亢，魏广陵王羽救之。叔业引兵击羽，大破之，追获其节。
魏主使安远将军傅永、征虏将军刘藻、假辅国将军高聪等救涡阳，并受王肃节度。
叔业进击，大破之，聪奔悬瓠，永收散卒徐还。
叔业再战，凡斩首万级，俘三千馀人，获器械杂畜财物以千万计。
魏主命锁三将诣悬瓠。刘藻、高聪免死，徙平州；傅永夺官爵；黜王肃为平南将军。
肃表请更遣军救涡阳，魏主报曰： 观卿意，必以藻等新败，故难于更往。
朕今少分兵则不足制敌，多分兵则禁旅有阙，卿审图之。
义阳当止则止，当下则下；若失涡阳，卿之过也。 
肃乃解义阳之围，与统军杨大眼、奚康生等步骑十馀万救涡阳。
叔业见魏兵盛，夜，引军退；明日，士众奔溃，魏人追之，杀伤不可胜数。
叔业还保涡口。
初，魏中尉李彪，家世孤微，朝无亲援；初游代都，以清渊文穆公李冲好士，倾心附之。
冲亦重其材学，礼遇甚厚，荐于魏主，且为之延誉于朝，公私汲引。
及为中尉，弹劾不避贵戚，魏主贤之，以比汲黯。
彪自以结知人主，不复藉冲，稍稍疏之，唯公坐敛袂而已，无复宗敬这意，冲浸衔之。
及魏主南伐，彪与冲及任城王澄共掌留务。
彪性刚豪，意议多所乖异，数与冲争辨，形于声色；自以身为法官，它人莫能纠劾，事多专恣。
冲不胜忿，乃积其前作过恶，禁彪于尚书省，上表劾彪 违傲高亢，公行僭逸，坐舆禁省，私取官材，辄驾乘黄，无所惮慑。
臣辄集尚书已下、令史已上于尚书都座，以彪所犯罪状告彪，讯其虚实，彪皆伏罪。
请以见事免彪所居职，付廷尉治罪。 
冲又表称： 臣与彪相识以来，垂二十载。
见其才优学博。议论刚正，愚意诚谓拔萃公清之人。
后稍察其为人酷急，犹谓益多损少。
自大驾南行以来，彪兼尚书，日夕共事，始知其专恣无忌，尊身忽物；听其言如振古忠恕之贤，校其行实天下佞暴之贼。
臣与任城卑躬曲己，若顺弟之奉暴兄，其所欲者，事虽非理，无不屈从。
依事求实，悉有成验。
如臣列得实，宜殛彪于北荒，以除乱政之奸；所引无证，宜投臣于四裔，以息青蝇之谮。 
冲手自作表，家人不知。
帝览表，叹怅久之，曰： 不意留台乃至于此！ 
既而曰： 道固可谓溢矣，而仆射亦为满也。 
黄门侍郎宋弁素怨冲，而与彪同州相善，阴左右之。
有司处彪大辟，帝宥之，除名而已。
冲雅性温厚，及收彪之际，亲数彪前后过失，瞋目大呼，投折几案，御史皆泥首面缚。
冲詈辱肆口，遂发病荒悸，言语错缪，时扼腕大骂，称 李彪小人 ，医药皆不能疗，或以为肝裂，旬馀而卒。
帝哭之，悲不自胜，赠司空。
冲勤敏强力，久处要剧，文案盈积，终日视事，未尝厌倦，职业修举，才四十而发白。
兄弟六人，凡四母，少时颇多忿竞。
及冲贵，禄赐皆与共之，更成敦睦。
然多授引族姻，私以官爵，一家岁禄万匹有馀，时人以此少之。
魏主以彭城王勰为宗师，诏使督察宗室，有不帅教者以闻。
夏，四月，甲寅，改元。
大司马会稽太守王敬则，自以高、武旧将，必不自安。
上虽外礼甚厚，而内相疑备，数访问敬则饮食，体干堪宜。
闻其衰老，且以居内地，故得少宽。
前二岁，上遣领军将军萧坦之将斋仗五百人行武进陵，敬则诸子在都，忧怖无计。
上知之，遣敬则世子仲雄入东安尉之。
仲雄善琴，上以蔡邕焦尾琴借之。
仲雄于御前鼓琴作《懊憹歌》，曰： 常叹负情侬，郎今果行许。 
又曰： 君行不净心，那得晋人题！ 
上愈猜愧。
上疾屡危，乃以光禄大夫张瑰为平东将军、吴郡太守，置兵佐以密防敬则。
中外传言，当有异处分。
敬则闻之，窃曰： 东今有谁，只是鹆平我耳；东亦何易可平！
吾终不受金罂！ 
金罂，谓鸩也。
敬则女为徐州行事谢朓妻，敬则子太子洗马幼隆遣正员将军徐岳以情告朓： 为计若同者，当往报敬则。 
朓执岳，驰启以闻。
敬则城局参军徐庶，家在京口。其子密以报庶，庶以告敬则五官掾王公林。
公林，敬则族子也，常所委信。
公林劝敬则急送启赐儿死，单舟星夜还都。
敬则令司马张思祖草启，既而曰： 若尔，诸郎在都，要应有信，且忍一夕。 
其夜，呼僚佐文武樗蒲，谓众曰： 卿诸人欲令我作何计？ 
莫敢先答。
防阁丁兴怀曰： 官祗应作尔！ 
敬则不应。
明旦，召山阴令王询、台传御史钟离祖愿，敬则横刀跂坐，问询等： 发丁可得几人？
库见有几钱物？ 
询称 县丁猝不可集 ；祖愿称 库物多未输入 。
敬则怒，将出斩之，王公林又谏曰： 凡事皆可悔，唯此事不可悔；官讵不更思！ 
敬则唾其面曰： 我作事，何关汝小子！ 
丁卯，敬则举兵反，招集，配衣，二三日便发。
前中书令何胤，弃官隐居若邪山，敬则欲劫以为尚书令。
长史王弄璋等谏曰： 何令高蹈，必不从；不从，便应杀之。
举大事先杀名贤，事必不济。 
敬则乃止。
胤，尚之之孙也。
庚午，魏发州郡兵二十万人，期八月中旬集悬瓠。
魏赵郡灵王幹卒。
上闻王敬则反，收王幼隆及其兄员外郎世雄、记室参军季哲、其弟太子舍人少安等，皆杀之。
长子黄门郎元迁将千人在徐州击魏，敕徐州刺史徐玄庆杀之。
前吴郡太守南康候子恪，嶷之子也，敬则起兵，以奉子恪为名；子恪亡走，未知所在。
始安王遥光劝上尽诛高、武子孙，于是悉召诸王侯入宫。
晋安王宝义江陵公宝览等处中书省，高、武诸孙处西省，敕人各从左右两人，过此依军法；孩幼者与乳母俱入。
其夜，令太医煮椒二斛，都水办棺材数十具，须三更，当尽杀之。
子恪徒跣自归，二更达建阳门，剌启。
时刻已至，而上眠不起，中书舍人沈徽孚与上所亲左右单景隽共谋少留其事。
须臾，上觉，景隽启子恪已至。
上惊问曰： 未邪？
未邪？ 
景隽具以事对。上抚床曰： 遥光几误人事！ 乃赐王侯供馔，明日，悉遣还第。
以子恪为太子中庶子。
宝览，缅之子也。
敬则帅实甲万人过浙江。张瑰遣兵三千拒敬则于松江，闻敬则军鼓声，一时散走，瑰弃郡，逃民间。
敬则以旧将举事，百姓担篙荷锸，随之者十馀万众；至晋陵，南沙人范修化杀县令公上延孙以应之。
敬则至武进陵口，恸哭而过。
乌程丘仲孚为曲阿令，敬则前锋奄至，仲孚谓吏民曰： 贼乘胜虽锐，而乌合易离。
今若收船舰，凿长冈埭，泻渎水以阻其路，得留数日，台军必至，如此，则大事济矣。 
敬则军至，值渎涸，果顿兵不得进。
五月，壬午，诏前军司马左兴盛、后军将军崔恭祖、辅国将军刘山阳、龙骧将军、马军主胡松筑垒于曲阿长冈；右仆射沈文季为持节都督，屯湖头，备京口路。
恭祖，慧景之旅也。
敬则急攻兴盛、山阳二垒，台军不能敌，欲退，而围不开，各死战。
胡松引骑兵突其后，白丁无器仗，皆惊散。
敬则军大败，索马再上，不能得，崔恭祖刺之仆地，兴盛军客袁文旷斩之。
乙酉，传首建康。
是时上疾已笃，敬则仓猝东起，朝廷震惧。
太子宝卷使人上屋，望见征虏亭失火，谓敬则至，急装欲走。
敬则闻之，喜曰： 檀公三十六策，走为上策，计汝父子唯有走耳！ 
盖时人讥檀道济避魏之语也。
敬则之来，声势甚盛，裁少日而败。
台军讨贼党，晋陵民以附敬则应死者甚众。太守王瞻上言： 愚民易动，不足穷法。 
上许之，所全活以万数。
瞻，弘之从孙也。
上赏谢朓之功，迁尚书吏部郎。
朓上表三让，上不许。
中书疑朓官未及让，国子祭酒沈约曰： 近世小官不让，遂成恒俗。
谢吏部今授超阶，让别有意。
夫让出人情，岂关官之大小邪！ 
朓妻常怀刃欲杀朓，朓不敢相见。
秋，七月，魏彭城王勰表以一岁国秩、职俸、亲恤裨军国之用。
魏主诏曰： 割身存国，理为远矣。职俸便停，亲、国听三分受一。 
壬午，又诏损皇后私府之半，六宫嫔御、五服男女供恤亦减半，在军者三分省一，以给军赏。
癸卯，以太子中庶子萧衍为雍州刺史。
己酉，上殂于正福殿。
遗诏： 徐令可重申前命。
沈文季可左仆射，江祏可右仆射，江祀可侍中，刘暄可卫尉。
军政可委陈太尉；内外众事，无大小委徐孝嗣、遥光、坦之、江祏，其大事与沈文季、江祀、刘暄参怀。
心膂之任可委刘悛、萧惠休、崔慧景。 
上性猜多虑，简于出入，竟不郊天。
又深信巫觋，每出先占利害。
东出云西，南出云北。初有疾，甚秘之，听览不辍。
久之，敕台省文簿中求白鱼以为药，外始知之。
太子即位。
八月，辛亥，魏太子自洛阳朝于悬瓠。
壬子，奉朝请邓学以齐兴郡降魏。
魏主之入寇也，遣使发高车兵。高车惮远役，奉袁纥树者为主，相帅北叛。
魏主遣征北将军宇文福讨之，大败而还，福坐黜官。
更命平北将军江阳王继都督北讨诸军事以讨之，自怀朔以东悉禀节度，仍摄镇平城。
继，熙之曾孙也。
八月，葬明皇帝于兴安陵，庙号高宗。
东昏侯恶灵在太极殿，欲速葬。徐孝嗣固争，得逾月。
帝每当哭，辄云喉痛。
太中大夫羊阐入临，无发，号恸俯仰，帻遂脱地。帝辍哭大笑，谓左右曰： 秃鹙啼来乎！ 
九月，己亥，魏主闻高宗殂，下诏称 礼不伐丧 ，引兵还。
庚子，诏北伐高车。
魏主得疾甚笃，旬日不见侍臣，左右唯彭城王勰等数人而已。
勰内侍医药，外总军国之务，远近肃然，人无异议。
右军将军丹阳徐謇善医，时在洛阳，急召之。
既至，勰涕泣执手谓曰： 君能已至尊之疾，当获意外之赏；不然，有不测之诛。
非但荣辱，乃系存亡。 
勰又密为坛于汝水之滨，依周公故事，告天地及显祖，乞以身代魏主。
魏主疾有间，丙午，发悬瓠，舍于汝滨，集百官，坐徐謇于上席，称扬其功，除鸿胪卿，封金乡县伯，赐钱万缗；诸王别饷赉，各不减千匹。
冬，十一月，辛巳，魏主如鄴。
戊子，立妃褚氏为皇后。
魏江阳王继上言： 高车顽昧，避役遁逃，若悉追戮，恐遂扰乱。
请遣使，镇别推检，斩魁首一人，自馀加以慰抚。若悔悟从役者，即令赴军。 
诏从之。于是叛者往往自归。
继先遣入慰谕树者。树者亡入柔然，寻自悔，相帅出降。
魏主善之；曰： 江阳可大任也。 
十二月，甲寅，魏主自鄴班师。
林邑王诸农入朝，海中值风，溺死，以其子文款为林邑王。
