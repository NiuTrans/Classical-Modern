起柔兆执徐三月，尽强圉大荒落，凡一年有奇。
世宗睿武孝文皇帝中显德三年
三月，甲午朔，上行视水寨，至淝桥，自取一石，马上持之至寨以供砲，从官过桥者人赍一石。
太祖皇帝乘皮船入寿春壕中，城上发连弩射之，矢大如屋椽。牙将馆陶张琼遽以身蔽之，矢中琼髀，死而复苏。
镞着骨不可出，琼饮酒一大卮，令人破骨出之。流血数升，神色自若。
唐主复以右仆射孙晟为司空，遣与礼部尚书王崇质奉表入见，称： 自天祐以来，海内分崩，或跨据一方，或迁革异代，臣绍袭先业，奄有江表，顾以瞻乌未定，附凤何从！
今天命有归，声教远被，愿比两浙、湖南，仰奉正朔，谨守土疆，乞收薄伐之威，赦其后服之罪，首于下国，俾作外臣，则柔远之德，云谁不服！ 
又献金千两，银十万两，罗绮二千匹。
晟谓冯延己曰： 此行当在左相，晟若辞之，则负先帝。 
既行，知不免，中夜，叹息谓崇质曰： 君家百口，宜自为谋。
吾思之熟矣，终不负永陵一培土，馀无所知。 
南汉甘泉宫使林延遇，阴险多计数，南汉主倚信之；诛灭诸弟，皆延遇之谋也。
乙未卒，国人相贺。
延遇病甚，荐内给事龚澄枢自代，南汉主即日擢澄枢知承宣院及内侍省。
澄枢，番禺人也。
光、舒、黄招安巡检使、行光州刺史何超以安、随、申、蔡四州兵数万攻光州。
丙申，超奏唐光州刺史张绍弃城走，都监张承翰以城降。
丁酉，行舒州刺史郭令图拔舒州。唐蕲州将李福杀其知州王承巂，举州来降。
遣六宅使齐藏珍攻黄州。
彰武留后李彦頵，性贪虐，部民与羌胡作乱，攻之。
上召彦頵还朝。
秦、凤之平也，上赦所俘蜀兵以隶军籍，从征淮南，复亡降于唐。
癸卯，唐主表献百五十人；上悉命斩之。
舒州人逐郭令图，铁骑都指挥使洛阳王审琦选轻骑夜袭舒州，复取之，令图乃得归。
马希崇及王延政之子继沂皆在扬州，诏抚存之。
丙午，孙晟等至上所。
庚戌，上遣中使以孙晟诣寿春城下，示刘仁赡，且招谕之。
仁赡见晟，戎服拜于城上。
晟谓仁赡曰： 君受国厚恩，不可开门纳寇。 
上闻之，甚怒，晟曰： 臣为唐宰相，岂可教节度使外叛邪！ 
上乃释之。
唐主使李德明、孙晟言于上，请去帝号，割寿、濠、泗、楚、光、海六州之地。仍岁输金帛百万以求罢兵。
上以淮南之地已半为周有，诸将捷奏日至，欲尽得江北之地，不许。
德明见周兵日进，奏称： 唐主不知陛下兵力如此之盛，愿宽臣五日之诛，得归白唐主，尽献江北之地。 
上乃许之。
晟因奏遣王崇质与德明俱归。
上遣供奉官安弘道送德明等归金陵，赐唐主诏，其略曰： 但存帝号，何爽岁寒！
倘坚事大之心，终不迫人于险。 
又曰： 俟诸郡之悉来，即大军之立罢。
言尽于此，更不烦云，苟曰未然，请从兹绝。 
又赐其将相书，使熟议而来。
唐主复上表谢。
李德明盛称上威德及甲兵之强，劝唐主豁江北之地，唐主不悦。
宋齐丘以割地为无益，德明轻佻，言多过实，国人亦不之信。
枢密使陈觉、副使李征古素恶德明与孙晟，使王崇质异其言，因谮德明于唐主曰： 德明卖国求利。 
唐主大怒，斩德明于市。
吴程攻常州，破其外郭，执唐常州团练使赵仁泽，送于钱唐，仁泽见吴越王弘亻叔不拜，责以负约。弘亻叔怒，抉其口至耳。
元德昭怜其忠，为傅良药，得不死。
唐主以吴越兵在常州，恐其侵逼润州，以宣、润大都督燕王弘冀年少，恐其不习兵，征还金陵。
部将赵鐸言于弘冀曰： 大王元帅，众心所恃，逆自退归，所部必乱。 
弘冀然之，辞不就征，部分诸将，为战守之备。
龙武都虞候柴克宏，再用之子也，沉默好施，不事家产，虽典宿卫，日与宾客博奕饮酒，未尝言兵，时人以为非将帅才。
至是，有言克宏久不迁官者，唐主以为抚州刺史。
克宏请效死行陈，其母亦表称克宏有父风，可为将，苟不胜任，分甘孥戮。
唐主乃以克宏为右武卫将军，使将兵会袁州刺史陆孟俊救常州。
时唐精兵悉在江北，克宏所将数千人皆羸老，枢密使李征古复以铠仗之朽蠹者给之。
克宏诉于征古，征古慢骂之，众皆愤恚，克宏怡然。
至润州，征古遣使召还，以神卫统军硃匡业代之。
燕王弘冀谓克宏： 君但前战，吾当论奏。 
乃表克宏才略可以成功，常州危在旦莫，不宜中易主将。
克宏引兵径趣常州，征古复遣使召之，克宏曰： 吾计日破贼，汝来召吾，必奸人也！ 
命斩之。
使者曰： 受李枢密命而来。 
克宏曰： 李枢密来，吾亦斩之！ 
初，鲍修让、罗晟在福州，与吴程有隙，至是，程抑挫之，二人皆怨。
先是，唐主遣中书舍人乔匡舜使于吴越，壬子，柴克宏至常州，蒙其船以幕，匿甲士于其中，声言迎匡舜。
吴越逻者以告，程曰： 兵交，使在其间，不可妄以为疑。 
唐兵登岸，径薄吴越营，罗晟不力战，纵之使趣程帐，程仅以身免。
克宏大破吴越兵，斩首万级。
硃匡业至行营，克宏事之甚谨。
吴程至钱唐，吴越王弘亻叔悉夺其官。
甲寅，蜀主以捧圣控鹤都指挥使李廷珪为左右卫圣诸军马步都指挥使，仍分卫圣、匡圣步骑为左右十军，以武定节度使吕彦琦等为使，廷珪总之，如赵廷隐之任。
初，柴克宏为宣州巡检使，始至，城堑不修，器械皆阙，吏云： 自田頵、王茂章、李遇相继叛，后人无敢治之者。 
克宏曰： 时移事异，安有此理！ 
悉缮完之。
由是路彦铢攻之不克，闻吴程败，乙卯，引归。
唐主以克宏为奉化节度使，克宏复请将兵救寿州，未至而卒。
河阳节度使白重赞以天子南征，虑北汉乘虚入寇，缮完守备，且请兵于西京。
西京留守王晏初不之与，又虑事出非常，乃自将兵赴之。
重赞以晏不奉诏而来，拒不纳，遣人谓之曰： 令公昔在陕服，已立大功，河阳小城，不烦枉驾！ 
晏惭怍而还。
孟、洛之民，数日惊扰。
唐主命诸道兵马元帅齐王景达将兵拒周，以陈觉为监军使，前武安节度使边镐为应援都军使。
中书舍人韩熙载上书曰： 信莫信于亲王，重莫重于元帅，安用监军使为！ 
唐主不从。
遣鸿胪卿潘承祐诣泉、建召募骁勇，承祐荐前永安节度使许文稹、静江指挥使陈德诚、建州人郑彦华、林仁肇。
唐主以文稹为西面行营应援使，彦华、仁肇皆为将。
仁肇，仁翰之弟也。
夏，四月，甲子，以侍卫新军都指挥使、归德节度使李重进为庐、寿等州招讨使，以武宁节度使武行德为濠州城下都部署。
唐右卫将军陆孟俊自常州将兵万馀人趣泰州，周兵遁去，孟俊复取之，遣陈德诚戍泰州。
孟俊进攻扬州，屯于蜀冈，韩令坤弃扬州走。
帝遣张永德将兵救之，令坤复入扬州。
帝又遣太祖皇帝将兵屯六合。
太祖皇帝令曰： 扬州兵有过六合者，折其足！ 
令坤始有固守之志。
帝自至寿春以来，命诸军昼夜攻城，久不克。会大雨，营中水深数尺，攻具及士卒失亡颇多，粮运不继，李德明失期不至，乃议旋师。
或劝帝东幸濠州，声言寿州已破，从之。
己巳，帝自寿春循淮而东，乙亥，至濠州。
韩令坤败唐兵于城东，擒陆孟俊。
初，孟俊之废马希萼立希崇也，灭故舒州刺史杨昭恽之族而取其财。杨氏有女美，献于希崇。
令坤入扬州，希崇以杨氏遗令坤，令坤嬖之。
既获孟俊，将械送帝所。杨氏在帘下，忽抚膺恸哭。令坤惊问之，对曰： 孟俊昔在潭州，杀妾家二百口。今见之，请复其冤。 
令坤乃杀之。
唐齐王景达将兵二万自瓜步济江，距六合二十馀里，设栅不进。
诸将欲击之，太祖皇帝曰： 彼设栅自固，惧我也。
今吾众不满二千，若往击之，则彼见吾众寡矣；不如俟其来而击之，破之必矣！ 
居数日，唐出兵趣六合，太祖皇帝奋击，大破之，杀获近五千人，馀众尚万馀，走渡江，争舟溺死者甚众，于是唐之精卒尽矣。
是战也，士卒有不致力者。
太祖皇帝阳为督战，以剑斫其皮笠。
明日，遍阅其皮笠，有剑亦者数十人，皆斩之，由是部兵莫敢不尽死，先是，唐主闻扬州失守，命四旁发兵取之。
己卯，韩令坤奏败楚州兵万馀人于湾头堰，获涟州刺史秦进崇。张永德奏败泗州兵万馀人于曲溪堰。
丙戌，以宣徽南院使向训为淮南节度使兼沿江招讨使。
涡口奏新作浮梁成。
丁亥，帝自濠州如涡口。
帝锐于进取，欲自至扬州，范质等以兵疲食少，泣谏而止。
帝尝怒翰林学士窦仪，欲杀之，范质入救之。帝望见，知其意，即起避之。质趋前伏地，叩头谏曰： 仪罪不至死，臣为宰相，致陛下枉杀近臣，罪皆在臣。 
继之以泣。
帝意解，乃释之。
北汉葬神武帝于交城北山，庙号世祖。
五月，壬辰朔，以涡口为镇淮军。
丙申，唐永安节度使陈诲败福州兵于南台江，俘斩千馀级。
唐主更命永安曰忠义军。
诲，德诚之父也。
戊戌，帝留侍卫亲军都指挥使李重进等围寿州，自涡口北归，乙卯，至大梁。
六月，壬申，赦淮南诸州系囚，除李氏非理赋役，事有不便于民者，委长吏以闻。
侍卫步军都指挥使、彰信节度使李继勋营于寿州城南，唐刘仁赡伺继勋无备，出兵击之，杀士卒数百人，焚其攻具。
唐驾部员外郎硃元因奏事论用兵方略，唐主以为能，命将兵复江北诸州。
秋，七月，辛卯朔，以周行逢为武平节度使，制置武安、静江等军事。
行逢既兼总湖、湘，乃矫前人之弊，留心民事，悉除马氏横赋，贪吏猾民为民害者皆去之，择廉平吏为刺史、县令。
朗州民、夷杂居，刘言，王逵旧将卒多骄横，行逢壹以法治之，无所宽假，众怨怼且惧。
有大将与其党十馀人谋作乱，行逢知之，大会诸将，于座中擒之。数曰： 吾恶衣粝食，充实府库，正为汝曹，何负而反！
今日之会，与汝诀也！ 
立挝杀之，座上股栗。
行逢曰： 诸君无罪，皆宜自安。 
乐饮而罢。
行逢多计数，善发隐伏，将卒有谋乱及叛亡者，行逢必先觉，擒杀之，所部凛然。
然性猜忍，常散遣人密诇诸州事，其之邵州者，无事可复命，但言刺史刘光委多宴饮。
行逢曰： 光委数聚饮，欲谋我邪！ 
即召还，杀之。
亲卫指挥使、衡州刺史张文表恐获罪，求归治所，行逢许之。
文表岁时馈献甚厚，及谨事左右，由是得免。
行逢妻郧国夫人邓氏，陋而刚决，善治生，尝谏行逢用法太严，人无亲附者。
行逢怒曰： 汝妇人何知！ 
邓氏不悦，因请之村墅视田园，遂不复归府舍。
行逢屡遣人迎之，不至。一旦，自帅僮仆来输税，行逢就见之，曰： 吾为节度使，夫人何自苦如此！ 
邓氏曰： 税，官物也。
公为节度使，不先输税，何以率下！
且独不记为里正代人输税以免楚挞时邪？ 
行逢欲与之归，不可，曰： 公诛杀太过，常恐一旦有变，村墅易为逃匿耳。 
行逢惭怒，其僚属曰： 夫人言直，公宜纳之。 
行逢婿唐德求补吏，行逢曰： 汝才不堪为吏，吾今私汝则可矣。汝居官无状，吾不敢以法贷汝，则亲戚之恩绝矣。 
与之耕牛、农具而遣之。
行逢少时尝坐事黥，隶辰州铜坑，或说行逢： 公面有文，恐为朝廷使者所嗤，请以药灭之。 
行逢曰： 吾闻汉有黥布，不害为英雄，吾何耻焉！ 
自刘言、王逵以来，屡举兵，将吏积功及所羁縻蛮夷，检校官至三公者以千数。
前天策府学士徐仲雅，自马希广之废，杜门不仕，行逢慕之，署节度判官。
仲雅曰： 行逢昔趋事我，奈何为之幕吏！ 
辞疾不至。
行逢迫胁固召之，面授文牒，终辞不取，行逢怒，放之邵州，既而召还。
会行逢生日，诸道各遣使致贺，行逢有矜色，谓仲雅曰： 自吾兼镇三府，四邻亦畏我乎？ 
仲雅曰： 侍中境内，弥天太保，遍地司空，四邻那得不畏！ 
行逢复放之邵州，竟不能屈。
有僧仁及，为行逢所信任，军府事皆预之，亦加检校司空，娶数妻，出入导从如王公。
辛亥，宣懿皇后符氏殂。
唐将硃元取舒州，刺史郭令图弃城走。
李平取蕲州。
唐主以元为舒州团练使，平为蕲州刺史。
元又取和州。
初，唐人以茶盐强民而征其粟帛，谓之博征，又兴营田于淮南，民甚苦之。及周师至，争奉牛酒迎劳。
而将帅不之恤，专事俘掠，视民如土芥。民皆失望，相聚山泽，立堡壁自固，操农器为兵，积纸为甲，时人谓之 白甲军 。
周兵讨之，屡为所败，先所得唐诸州，多复为唐有。
唐之援兵营于紫金山，与寿春城中烽火相应。
淮南节度使向训奏请以广陵之兵并力攻寿春，俟克城，更图进取，诏许之。
训封府库以授扬州主者，命扬州牙将分部按行城中，秋毫不犯，扬州民感悦，军还，或负糗Я以送之。
滁州守将亦弃城去，皆引兵趣寿春。
唐诸将请据险以邀周师，宋齐丘曰： 如此，则怨益深，不如纵之，以德于敌，则兵易解也。 乃命诸将各自守，毋得擅出击周兵。
由是寿春之围益急。
齐王景达军于濠州，遥为寿州声援，军政皆出于陈觉，景达署纸尾而已。拥兵五万，无决战意，将吏畏觉，无敢言者。
八月，戊辰，端明殿学士王朴、司天少监王处讷撰《显德钦天历》，上之。
诏自来岁行之。
殿前都指挥使、义成节度使张永德屯下蔡，唐将林仁肇以水陆军援寿春。永德与之战，仁肇以船实薪刍，因风纵火，欲焚下蔡浮梁，俄而风回，唐兵败退。
永德为铁绠千馀尺，距浮梁十馀步，横绝淮流，系以巨木，由是唐兵不能近。
九月，丙午，以端明殿学士、左散骑常侍、权知开封府事王朴为户部侍郎，充枢密副使。
冬，十月，癸酉，李重进奏唐人寇盛唐，铁骑都指挥使王彦升等击破之，斩首三千馀级。
彦升，蜀人也。
丙子，上谓侍臣： 近朝征敛谷帛，多不俟收获、纺绩之毕。 
乃诏三司，自今夏税以六月，秋税以十月起征，民间便之。
山南东道节度使、守太尉兼中书令安审琦镇襄州十馀年，至是入朝，除守太师，遣还镇。
既行，上问宰相： 卿曹送之乎？ 
对曰： 送至城南，审琦深感圣恩。 
上曰： 近朝多不以诚信待诸侯，诸侯虽有欲效忠节者，其道无由。
王者但能毋失其信，何患诸侯不归心哉！ 
壬午，张永德奏败唐兵于下蔡。
是时唐复以水军攻永德，永德夜令善游者没其船下，縻以铁锁，纵兵击之，船不得进退，溺死者甚众。
永德解金带以赏善游者。
甲申，以太祖皇帝为定国节度使兼殿前都指挥使。
太祖皇帝表渭州军事判官赵普为节度推官。
张永德与李重进不相悦，永德密表重进有二心，帝不之信。
时二将各拥重兵，众心忧恐。
重进一日单骑诣永德营，从容宴饮，谓永德曰： 吾与公幸以肺腑俱为将帅，奚相疑若此之深邪？ 
永德意乃解，众心亦安。
唐主闻之，以蜡书遗重进，诱以厚利。其书皆谤毁及反间之语，重进奏之。
初，唐使者孙晟、钟谟从帝至大梁，帝待之甚厚，每朝会，班于中书省官之后。时召见，饮以醇酒，问以唐事。
晟但言 唐主畏陛下神武，事陛下无二心。 
及得唐蜡书，帝大怒，召晟，责以所对不实。
晟正色抗辞，请死而已。
问以唐虚实，默不对。
十一月，乙巳，帝命都承旨曹翰送晟于右军巡院，更以帝意问之。
翰与之饮酒数行，从容问之，晟终不言。
翰乃谓曰： 有敕，赐相公死。 
晟神色怡然，索鞋笏，整衣冠，南向拜曰： 臣谨以死报国！ 
乃就刑。
并从者百馀人皆杀之，贬钟谟耀州司马。
既而帝怜晟忠节，悔杀之，召谟，拜卫尉少卿。
帝召华山隐士真源陈抟，问以飞升、黄白之术。对曰： 陛下为天子，当以治天下为务，安用此为！ 
戊申，遣还山，诏州县长吏常存问之。
十二月，壬申，以张永德为殿前都点检。
分命中使发陈、蔡、宋、亳、颍、兗、曹、单等州丁夫数万城下蔡。
是岁，唐主诏淮南营田害民尤甚者罢之。
遣兵部郎中陈处尧持重币，浮海如契丹乞兵。契丹不能为之出兵，而留处尧不遣。
处尧刚直有口辩，久之，忿怼，数面责契丹主，契丹主亦不之罪也。
蜀陵、荣州獠叛，弓箭库使赵季文讨平之。
吴越王弘亻叔括境内民捕，劳扰颇多，判明州钱弘亿手疏切谏，罢之。
世宗睿武孝文皇帝中显德四年春，正月，己丑朔，北汉大赦，改元天会。
以翰林学士卫融为中书侍郎、同平章事，内客省使段恒为枢密使。
宰相屡请立皇子为王，上曰： 诸子皆幼，且功臣之子皆未加恩，而独先朕子，皆自安乎！ 
周兵围寿春，连年未下，城中食尽。
齐王景达自濠州遣应援使、永安节度使许文稹、都军使边镐、北面招讨使硃元将兵数万，溯淮救之，军于紫金山，列十馀寨如连珠，与城中烽火晨夕相应，又筑甬道抵寿春，欲运粮以馈之，绵亘数十里。
将及寿春，李重进邀击，大破之，死者五千人，夺其二寨。
丁未，重进以闻。
戊申，诏以来月幸淮上。
刘仁赡请以边镐守城，自帅众决战，齐王景达不许，仁赡愤邑成疾。
其幼子崇谏夜泛舟渡淮北，为小校所执，仁赡命腰斩之，左右莫敢救，监军使周廷构哭于中门以救之，仁赡不许。
廷构复使求救于夫人，夫人曰： 妾于崇谏非不爱也，然军法不可私，名节不可亏，若贷之，则刘氏为不忠之门，妾与公何面目见将士乎！ 
趣命斩之，然后成丧。将士皆感泣。
议者以唐援兵尚强，多请罢兵，帝疑之。
李谷寝疾在第。二月，丙寅，帝使范质、王溥就与之谋，谷上疏，以为： 寿春危困，破在旦夕，若銮驾亲征，则将士争奋，援兵震恐，城中知亡，必可下矣！ 
上悦。
庚午，诏有司更造祭器、祭玉等，命国子博士聂崇义讨论制度，为之图。
甲戌，以王朴权东京留守兼判开封府事，以三司使张美为大内都巡检，以侍卫都虞候韩通为京城内外都巡检。
乙亥，帝发大梁。
先是周与唐战，唐水军锐敏，周人无以敌之，帝每以为恨。
返自寿春，于大梁城西汴水侧造战舰数百艘，命唐降卒教北人水战，数月之后，纵横出没，殆胜唐兵。
至是命右骁卫大将军王环将水军数千自闵河沿颍入淮，唐人见之大惊。
乙酉，帝至下蔡。三月，己丑夜，帝渡淮，抵寿春城下。
庚寅旦，躬擐甲胄，军于紫金山南，命太祖皇帝击唐先锋寨及山北一寨，皆破之，斩获三千馀级，断其甬道，由是唐兵首尾不能相救。
至暮，帝分兵守诸寨，还下蔡。
唐硃元恃功，颇违元帅节度；陈觉与元有隙，屡表元反覆，不可将兵，唐主以武昌节度使杨守忠代之。
守忠至濠州，觉以齐王景达之命，召元至濠州计事，将夺其兵。元闻之，愤怒，欲自杀，门下客宋垍说元曰： 大丈夫何往不富贵，何必为妻子死乎！ 
辛卯夜，元与先锋壕寨使硃仁裕等举寨万馀人降，裨将时厚卿不从，元杀之。
帝虑其馀众沿流东溃，遽命虎捷左厢都指挥使赵晁将水军数千沿淮而下。
壬辰旦，帝军于赵步，诸将击唐紫金山寨，大破之，杀获万馀人，擒许文稹、边镐、杨守忠。
馀众果沿淮东走，帝自赵步将骑数百循北岸追之，诸将以步骑循南岸追之，水军自中流而下，唐兵战溺死及降者殆四万人，获船舰粮仗以十万数。
晡时，帝驰至荆山洪，距赵步二百馀里。
是夜，宿镇淮军，癸酉，从官始至。
刘仁赡闻援兵败，扼吭叹息。
甲午，发近县丁夫数千城镇淮军，为二城，夹淮水，徙下蔡浮梁于其间，扼濠、寿应援之路。
会淮水涨，唐濠州都监彭城郭廷谓以水军溯淮，欲掩不备，焚浮梁。右龙武统军赵匡赞觇知之，伏兵邀击，破之。
唐齐王景达及陈觉皆自濠州奔归金陵，惟静江指挥使陈德诚全军而还。
戊戌，以淮南节度使向训为武宁节度使、淮南道行营都监，将兵戍镇淮军。
己亥，上自镇淮军复如下蔡。
庚子，赐刘仁赡诏，使自择祸福。
唐主议自督诸将拒周，中书舍人乔匡舜上疏切谏，唐主以为沮众，流抚州。
唐主问神卫统军硃匡业、刘存忠以守御方略，匡业诵罗隐诗曰： 时来天地皆同力，运去英雄不自由。 
存忠以匡业言为然。
唐主怒，贬匡业抚州副使，流存忠于饶州。
既而竟不敢自出。
甲辰，帝耀兵于寿春城北。
唐清淮节度使兼侍中刘仁赡病甚，不知人，丙午，监军使周廷构、营田副使孙羽等作仁赡表，遣使奉之来降。
丁未，帝赐仁赡诏，遣阖门使万年张保续入城宣谕，仁赡子崇让复出谢罪。
戊申，帝大陈甲兵，受降于寿春城北，廷构等舁仁赡出城，仁赡卧不能起，帝慰劳赐赉，复令入城养疾。
庚戌，徙寿州治下蔡，赦州境死罪以下。
州民受唐文书聚山林者，并召令复业，勿问罪。有尝为其杀伤者，毋得仇讼。
曏日政令有不便于民者，令本州条奏。
辛亥，以刘仁赡为天平节度使兼中书令，制辞略曰： 尽忠所事，抗节无亏，前代名臣，几人堪比！
朕之伐叛，得尔为多。 
是日，卒，追赐爵彭城郡主。
唐主闻之，亦赠太师。
帝复以清淮军为忠正军，以旌仁赡之节，以右羽林统军杨信为忠正节度使、同平章事。
前许州司马韩伦，侍卫马军都指挥使令坤之父也。
令坤领镇安节度使，伦居于陈州，干预政事，贪污不法，为公私患，为人所讼，令坤屡为之泣请。
癸丑，诏免伦死，流沙门岛。
伦后得赦还，居洛阳，与光禄卿致仕柴守礼及当时将相王溥、王晏、王彦超之父游处，恃势恣横，洛阳人畏之，谓之十阿父。
帝既为太祖嗣，人无敢言守礼子者，但以元舅处之，优其俸给，未尝至大梁。尝以小忿杀人，有司不敢诘，帝知而不问。
诏开寿州仓振饥民。
丙辰，帝北还，夏，四月，己巳，至大梁。
诏修永福殿，命宦官孙延希董其役。
丁丑，帝至其所，见役徒有削柿为匕，瓦中啖饭者，大怒，斩延希于市。
帝之克秦、凤也，以蜀兵数千人为怀恩军。
乙亥，遣怀恩指挥使萧知远等将士八百馀人西还。
壬午，李谷扶疾入见，帝命不拜，坐于御坐之侧。
谷恳辞禄位，不许。
甲申，分江南降卒为六军、三十指挥，号怀德军。
乙酉，诏疏汴水北入五丈河，由是齐、鲁舟楫皆达于大梁。
五月，丁酉，以太祖皇帝领义成节度使。
诏以律令文古难知，格敕烦杂不壹，命侍御史知杂事张湜等训释，详定为《刑统》。
唐郭迁谓将水军断涡口浮梁，又袭败武宁节度使武行德于定远，行德仅以身免。
唐主以廷谓为滁州团练使，充上淮水陆应援使。
蜀人多言左右卫圣马步都指挥使、保宁节度使、同平章事李廷珪为将败覆，不应复典兵，廷珪亦自请罢去。
六月，乙丑，蜀主加廷珪检校太尉，罢军职。
李太后以典兵者多非其人，谓蜀主曰： 吾昔见庄宗跨河与梁战，及先帝在太原，平二蜀，诸将非有大功，无得典兵，故士卒畏服。
今王昭远出于厮养，伊审征、韩保贞、赵崇韬皆膏粱乳臭子，素不习兵，徒以旧恩置于人上，平时谁敢言者！一旦疆场有事，安能御大敌乎！
以吾观之，惟高彦俦太原旧人，终不负汝，自馀无足任者。 
蜀主不能从。
丁丑，以前华州刺史王祚为颍州团练使。
祚，溥之父也。
溥为宰相，祚有宾客，溥常朝服侍立。客坐不安席，祚曰： 犭屯犬不足为起。 
秋，七月，丁亥，上治定远军及寿春城南之败，以武宁节度使兼中书令武行德为左卫上将军，河阳节度使李继勋为右卫大将军。
北汉主初立七庙。
司空兼门下侍郎、同平章事李谷卧疾二年，凡九表辞位，八月，乙亥，罢守本官，令每月肩舆一诣便殿议政事。
以枢密副使、户部侍郎王朴检校太保，充枢密使。
怀恩军至成都，蜀主遣梓州别驾胡立等八十人东还，且致书为谢，请通好。
癸未，立等至大梁。
帝以蜀主抗礼，不之答。蜀主闻之，怒曰： 朕为天子郊祀天地时，尔犹作贼，何敢如是！ 
九月，中书舍人窦俨上疏请令有司讨论古今礼仪，作《大周通礼》，考正钟律，作《大周正乐》。
又以： 为政之本，莫大择人；择人之重，莫先宰相。
自有唐之末，轻用名器，始为辅弼，即兼三公、仆射之官。
故其未得之也，则以趋竞为心；既得之也，则以容默为事。但思解密勿之务，守崇重之官，逍遥林亭，保安宗族。
乞令即日宰相于南宫三品、两省给、舍以上，各举所知。
若陛下素知其贤，自可登庸；若其未也，且令以本官权知政事。
期岁之间，察其职业，若果能堪称，其官已高，则除平章事；未高，则稍更迁官，权知如故。
若有不称，则罢其政事，责其举者。
又，班行之中，有员无职者太半，乞量其才器，授以外任，试之于事，还则以旧官登叙，考其治状，能者进之，否者黜之。 
又请： 令盗贼自相纠告，以其所告赀产之半赏之；或亲戚为之首，则论其徒侣而赦其所首者。
如此，则盗不能聚矣。
又，新郑乡村团为义营，各立将佐，一户为盗，累其一村；一户被盗，罪其一将。
每有盗发，则鸣鼓举火，丁壮云集，盗少民多，无能脱者。
由是邻县充斥而一境独清。
请令他县皆效之，亦止盗之一术也。
又，累朝已来，屡下诏书，听民多种广耕，止输旧税，及其既种，则有司履亩而增之，故民皆疑惧而田不加辟。
夫为政之先，莫如敦信，信苟著矣，则田无不广，田广则谷多，谷多则藏之民犹藏之官也。 
又言： 陛下南征江、淮，一举而得八州，再驾而平寿春，威灵所加，前无强敌。
今以众击寡，以治伐乱，势无不克。但行之贵速，则彼民免俘馘之灾，此民息转输之困矣。 
帝览而善之。
俨，仪之弟也。
冬，十月，戊午，设贤良方正直言极谏、经学优深可为师法、详闲吏理达于教化等科。
癸亥，北汉麟州刺史杨重训举城降，以为麟州防御使。
己巳，以王朴为东京留守，听以便宜从事。
以三司使张美充大内都点检。
壬申，帝发大梁；十一月，丙戌，至镇淮军，是夜五鼓，济淮；丁亥，至濠州城西。
濠州东北十八里有滩，唐人栅于其上，环水自固，谓周兵必不能涉。
戊子，帝自攻之，命内殿直康保裔帅甲士数百，乘橐驼涉水，太祖皇帝帅骑兵继之，遂拔之。
李重进破濠州南关城。
癸巳，帝自攻濠州，王审琦拔其水寨。
唐人屯战船数百于城北，又植巨木于淮水以限周兵。
帝命水军攻之，拔其木，焚战船七十馀艘，斩首二千馀级，又攻拔其羊马城，城中震恐。丙申夜，唐濠州团练使郭廷谓上表言： 臣家在江南，今若遽降，恐为唐所种族，请先遣使诣金陵禀命，然后出降。 
帝许之。
辛丑，帝闻唐有战船数百艘在泗水东，欲救濠州。自将兵夜发水陆击之。
癸卯，大破唐兵于洞口，斩首五千馀级，降卒二千馀人，因鼓行而东，所至皆下。
乙巳，至泗州城下，太祖皇帝先攻其南，因焚城门，破水寨及月城。
帝居于月城楼，督将士攻城。
北汉主自即位以来，方安集境风，未遑外略。
是月，契丹遣其大同节度使、侍中崔勋将兵来会北汉，欲同入寇。北汉主遣其忠武节度使、同平章事李存瑰将兵会之，南侵潞州，至其城下而还。
北汉主知契丹不足恃而不敢遽与之绝，赠送勋甚厚。
十二月，乙卯，唐泗州守将范再遇举城降，以再遇为宿州团练使。
上自至泗州城下，禁军中刍荛者毋得犯民田，民皆感悦，争献刍粟；既克泗州，无一卒敢擅入城者。
帝闻唐战船数百艘泊洞口，遣骑诇之，唐兵退保清口。
戊午旦，上自将亲军自淮北进，命太祖皇帝将步骑自淮南进，诸将以水军自中流进，共追唐兵。
时淮滨久无行人，葭苇如织，多泥淖沟堑，士卒乘胜气茇涉争进，皆忘其劳。
庚申，追及唐兵，且战且行，金鼓声闻数十里。
辛酉，至楚州西北，大破之。
唐兵有沿淮东下者，帝自追之，太祖皇帝为前锋，行六十里，擒其保义节度使、濠、泗、楚、海都应援使陈承昭以归。
所获战船烧沉之馀得三百馀艘，士卒杀溺之馀得七千馀人。唐之战船在淮上者，于是尽矣。
郭廷谓使者自金陵还，知唐不能救，命录事参军鄱阳李延邹草降表。
延邹责以忠义，廷谓以兵临之，延邹掷笔曰： 大丈夫终不负国为叛臣作降表！ 
廷谓斩之，举濠州降，得兵万人，粮数万斛。
唐主赏李延邹之子以官。
壬戌，帝济淮，至楚州，营于城西北。
乙丑，唐雄武军使、知涟水县事崔万迪降。
丙寅，以郭廷谓为亳州防御使。
戊辰，帝攻楚州，克其月城。
庚午，郭廷谓见于行宫，帝曰： 朕南征以来，江南诸将败亡相继，独卿能断涡口浮梁，破定远寨，所以报国足矣。
濠州小城，使李璟自守，能守之乎！ 
使将濠州兵攻天长。
帝遣铁骑左厢都指挥使武守琦将骑数百趋扬州，至高邮。唐人悉焚扬州官府民居，驱其人南渡江。
后数日，周兵至，城中馀癃病十馀人而已；癸酉，守琦以闻。
帝闻泰州无备，遣兵袭之，丁丑，拔泰州。
南汉中书侍郎、同平章事卢膺卒。
南汉主闻唐屡败，忧形于色，遣使入贡于周，为湖南所闭，乃治战舰，修武备。既而纵酒酣饮，曰： 吾身得免，幸矣，何暇虑后世哉！ 
唐使者陈处尧在契丹，白契丹主请南游太原，北汉主厚礼之。留数日，北还，竟卒于契丹。
