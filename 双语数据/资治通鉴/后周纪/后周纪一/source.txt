起重光大渊献，尽玄黓困敦八月，凡一年有奇。
太祖圣神恭肃文孝皇帝上广顺元年春，正月，丁卯，汉太后下诰，授监国符宝，即皇帝位。
监国自皋门入宫，即位于崇元殿，制曰： 朕周室之裔，虢叔之后，国号宜曰周。 
改元，大赦。
杨邠、史弘肇、王章等皆赠官，官为敛葬，仍访其子孙叙用之。
凡仓场、库务掌纳官吏，无得收斗馀、称耗。
旧所羡馀物，悉罢之。
犯窃盗及奸者，并依晋天福元年以前刑名，罪人非反逆，无得诛及亲族，籍没家赀。
唐庄宗、明宗、晋高祖各置守陵十房，汉高祖陵职员、宫人，时月荐享及守陵户并如故。
初，唐衰，多盗，不用律文，更定峻法，窃盗赃三匹者死。
晋天福中，加至五匹。
奸有夫妇人，无问强、和，男女并死。
汉法，窃盗一钱以上皆死。又罪非反逆，往往族诛、籍没，故帝即位，首革其弊。
初，杨邠以功臣、国戚为方镇者多不闲吏事，乃以三司军将补都押牙、孔目官、内知客，其人自恃敕补，多专横，节度使不能制，至是悉罢之。
帝命史弘肇亲吏上党李崇矩访弘肇亲族，崇矩言： 弘肇弟弘福今存。 
初，弘肇使崇矩掌其家赀之籍，由是尽得其产，皆以授弘福。
帝贤之，使隶皇子荣帐下。
戊辰，以前复州防御使王彦超权武宁节度使。
汉李太后迁居西宫，己巳，上尊号曰昭圣皇太后。
开封尹兼中书令刘勋卒。
癸酉，加王峻同平章事。
以卫尉卿刘皞主汉隐帝之丧。
初，河东节度使兼中书令刘崇闻隐帝遇害，欲举兵南向，闻迎立湘阴公，乃止，曰： 吾儿为帝，吾又何求！ 
太原少尹李骧阴说崇曰： 观郭公之心，终欲自取，公不如疾引兵逾太行，据孟津，俟徐州相公即位，然后还镇，则郭公不敢动矣。
不然，且为所卖。 
崇怒曰： 腐儒，欲离间吾父子！ 
命左右曳出斩之。
骧呼曰： 吾负经济之才而为愚人谋事，死固甘心！
家有老妻，愿与之同死。 
崇并其妻杀之，且奏于朝廷，示无二心。
及赟废，崇乃遣使请赟归晋阳。
诏报以 湘阴公比在宋州，今方取归京师，必令得所，公勿以为忧。
公能同力相辅，当加王爵，永镇河东。 
巩廷美、杨温闻湘阴公赟失位，奉赟妃董氏据徐州拒守，以俟河东援兵，帝使赟以书谕之。
廷美、温欲降而惧死，帝复遗赟书曰： 爰念斯人尽心于主，足以赏其忠义，何由责以悔尤，俟新节度使入城，当各除刺史，公可更以委曲示之。 
契丹之攻内丘也，死伤颇多，又值月食，军中多妖异，契丹主惧，不敢深入，引兵还，遣使请和于汉。
会汉亡，安国节度使刘词送其使者诣大梁，帝遣左千牛卫将军硃宪报聘，且叙革命之由，以金器、玉带赠之。
帝以鄴都镇抚河北，控制契丹，欲以腹心处之。
乙亥，以宁江节度使、侍卫亲军都指挥使王殷为鄴都留守、天雄节度使、同平章事，领军如故，仍以侍卫司从赴镇。
丙子，帝帅百官诣西宫，为汉隐帝举哀成服，皆如天子礼。
慕容彦超遣使入贡，帝虑其疑惧，赐诏慰安之，曰： 今兄事已至此，言不欲繁，望弟扶持，同安亿兆。 
戊寅，杀湘阳公于宋州。
是日，刘崇即皇帝位于晋阳，仍用乾祐年号，所有者并、汾、忻、代、岚、宪、隆、蔚、沁、辽、麟、石十二州之地。
以节度判官郑珙为中书侍郎，观察判官荥阳赵华为户部侍郎，并同平章事。
以次子承钧为侍卫亲军都指挥使、太原尹，以节度副使李存瑰为代州防御使，裨将武安张元徽为马步军都指挥使，陈光裕为宣徽使。
北汉主谓李存瑰、张元徽曰： 朕以高祖之业，一朝坠地，今日位号，不得已而称之。
顾我是何天子，汝曹是何节度使邪！ 
由是不建宗庙，祭祀如家人，宰相俸钱月止百缗，节度使止三十缗，自馀薄有资给而已，故其国中少廉吏。
客省使河南李光美尝为直省官，颇谙故事，北汉朝廷制度，皆出于光美。
北汉主闻湘阴公死，哭曰： 吾不用忠臣之言，以至于此！ 
为李骧立祠，岁时祭之。
己卯，以太师冯道为中书令，加窦贞固侍中，苏禹珪司空。
王彦超奏遣使赍敕诣徐州，巩廷美等犹豫不肯启关，诏进兵攻之。
帝谓王峻曰： 朕起于寒微，备尝艰苦，遭时丧乱，一旦为帝王，岂敢厚自奉养以病下民乎！ 
命峻疏四方贡献珍美食物，庚辰，下诏悉罢之。
其诏略曰： 所奉止于朕躬，所损被于庶。 
又曰： 积于有司之中，甚为无用之物。 
又诏曰： 朕生长军旅，不亲学问，未知治天下之道，文武官有益国利民之术，各具封事以闻，咸宜直书，勿事辞藻。 
帝以苏逢吉之第赐王峻，峻曰： 是逢吉所以族李崧也！ 
辞而不处。
初，契丹主北归，横海节度使潘聿撚弃镇随之，契丹主以聿撚为西南路招讨使。
及北汉主立，契丹主使聿撚遗刘承钧书。北汉主使承钧复书，称： 本朝沦亡，绍袭帝位，欲循晋室故事，求援北朝。 契丹主大喜。
北汉主发兵屯阴地、黄泽、团柏。
丁亥，以承钧为招讨使，与副招讨使白从晖、都监李存瑰将步骑万人寇晋州。
从晖，吐谷浑人也。
郭崇威更名崇，曹威更名英。
二月，丁酉，以皇子天雄牙内都指挥使荣为镇宁节度使，选朝士为之僚佐，以侍御史王敏为节度判官，右补阙崔颂为观察判官，校书郎王朴为掌书记。
颂，协之子；朴，东平人也。
戊戌，北汉兵五道攻晋州，节度使王晏闭城不出。
刘承钧以为怯，蚁附登城。
晏伏兵奋击，北汉兵死伤者千馀人。
承钧遣副兵马使安元宝焚晋州西城，元宝来降。
承钧乃移军攻隰州。癸卯，隰州刺史许迁遣步军都指挥使耿继业迎击北汉兵于长寿村，执其将程筠等，杀之。
未几，北汉兵攻州城，数日不克，死伤甚众，乃引去。
迁，郓州人也。
甲辰，楚王希萼遣掌书记刘光辅入贡于唐。
帝悉出汉宫中宝玉器数十，碎之于庭，曰： 凡为帝王，安用此物！
闻汉隐帝日与嬖宠于禁中嬉戏，珍玩不离侧，兹事不远，宜以为鉴！ 
仍戒左右，自今珍华悦目之物，无得入宫。
丁未，契丹主遣其臣袅骨支与硃宪偕来，贺即位。
戊申，敕前资官各听自便居外州。
陈思让未至湖南，马希萼已克长沙。思让留屯郢州，敕召令还。
丁巳，遣尚书左丞田敏使契丹。
北汉主遣通事舍人李巩言使于契丹；乞兵为援。
诏加泰宁节度使慕容彦超中书令，遣翰林学士鱼崇谅诣兗州谕指。
崇谅，即崇远也。
彦超上表谢。
三月，壬戌朔，诏报之曰： 向以前朝失德，少主用谗，仓猝之间，召卿赴阙。卿即奔驰应命，信宿至京，救国难而不顾身，闻君召而不俟驾。
以至天亡汉祚，兵散梁郊，降将败军，相继而至，卿即便回马首，径返龟阴。
为主为时，有终有始。所谓危乱见忠臣之节，疾风知劲草之心。
若使为臣者皆能如兹，则有国者谁不欲用！
所言朕潜龙河朔之际，平难浚郊之时，缘不奉示喻之言，亦不得差人至行阙。
且事主之道，何必如斯！
若或二三于汉朝，又安肯忠信于周室！
以此为惧，不亦过乎！
卿但悉力推心，安民体国，事朕之事，如事故君，不惟黎庶获安，抑亦社稷是赖。
但坚表率，未议替移。
由衷之诚，言尽于此。 
唐以楚王希萼为天策上将军、武安、武平、静江、宁远节度使兼中书令、楚王，以右仆射孙忌、客省使姚凤为册礼使。
丙寅，遣前淄州刺史陈思让将兵戍磁州，扼黄泽路。
楚王希萼既得志，多思旧怨，杀戮无度，昼夜纵酒荒淫，悉以军府事委马希崇。
希崇复多私曲，政刑紊乱。
府库既尽于乱兵，籍民财以赏赍士卒，或封其门而取之，士卒犹以不均怨望。
虽朗州旧将佐从希萼来者，亦皆不悦，有离心。
刘光辅之入贡于唐也，唐主待之厚，光辅密言： 湖南民疲主骄，可取也。 
唐主乃以营屯都虞候边镐为信州刺史，将兵屯袁州，潜图进取。
小门使谢彦颙，本希萼家奴，以首面有宠于希萼，至与妻妾杂坐，恃恩专横。
常肩随希崇，或拊其背，希崇衔之。
故事，府宴，小门使执兵在门外。希萼使彦颙预坐，或居诸将之上，诸将皆耻之。
希萼以府舍焚荡，命朗州静江指挥使王逵、副使周行逢帅所部兵千馀人治之，执役甚劳，又无犒赐，士卒皆怨，窃言曰： 囚免死则役作之。
我辈从大王出万死取湖南，何罪而囚役之！
且大王终日酣歌，岂知我辈之劳苦乎！ 
逵、行逢闻多，相谓曰： 众怨深矣，不早为计，祸及吾曹。 
壬申旦，帅其众各执长柯斧、白梃，逃归朗州。
时希萼醉未醒，左右不敢白。
癸酉，始白之。
希萼遣湖南指挥使唐师翥将千馀人追之，不及，直抵朗州。
逵等乘其疲乏，伏兵纵击，士卒死伤殆尽，师翥脱归。
逵等黜留后马光赞，更以希萼兄子光惠知州事。
光惠，希振之子也。
寻奉光惠为节度使，逵等与何敬真及诸军指挥使张亻放参决军府事。
希萼具以状言于唐，唐主遣使以厚赏招谕之。
逵等纳其赏，纵其使，不答其诏，唐亦不敢诘也。
王彦超奏克徐州，杀巩廷美等。
北汉李巩言至契丹，契丹主使拽剌梅里报之。
丙子，敕： 朝廷与唐本无仇怨，缘淮军镇，各守疆域，无得纵兵民擅入唐境。商旅往来，无得禁止。 
己卯，潞州送涉县所获北汉将卒二百六十馀人，各赐衫袴巾履遣还。
加吴越王弘亻叔诸道兵马都元帅。
夏，四月，壬辰朔，滨淮州镇上言： 淮南饥民过淮籴谷，未敢禁止。 
诏曰： 彼之生民，与此何异，宜令州县津铺无得禁止。 
蜀通奏使高延昭固辞知枢密院，丁未，以前云安榷盐使太原伊审征为通奏使，知枢密院事。
审征，蜀高祖妹褒国公主之子也，少与蜀主相亲狎，及知枢密，政之大小悉以咨之。
审征亦以经济为己任，而贪侈回邪，与王昭远相表里，蜀政由是浸衰。
吴越王弘亻叔徙废王弘倧居东府，为筑宫室，治园圃，娱悦之，岁时供馈甚厚。
契丹主遣使如北汉，告以周使田敏来，约岁输钱十万缗。
北汉主使郑珙以厚赂谢契丹，自称 侄皇帝致书于叔天授皇帝 ，请行册礼。
五月，己巳，遣左金吾将军姚汉英等使于契丹，契丹留之。
辛未，北汉礼部侍郎、同平章事郑珙卒于契丹。
甲戌，义武节度使孙方简避皇考讳，更名方谏。
定难节度使李彝殷遣使奉表于北汉。
六月，辛亥，以枢密使、同平章事王峻为左仆射兼门下侍郎，枢密副使、兵部侍郎范质、户部侍郎、判三司李谷为中书侍郎，并同平章事，谷仍判三司。
司徒兼侍中窦贞固、司空兼中书侍郎、同平章事苏禹珪并罢守本官。癸丑，范质参知枢密院事。
丁巳，以宣徽北院使翟光鄴兼枢密副使。
初，帝讨河中，已为人望所属。
李谷时为转运使，帝数以微言讽之，谷但以人臣尽节为对，帝以是贤之。即位，首用为相。
时国家新造，四方多故，王峻夙夜尽心，知无不为，军旅之谋，多所裨益。
范质明敏强记，谨守法度。
李谷沉毅有器略，在帝前议论，辞气慷慨，善譬谕以开主意。
武平节度使马光惠，愚懦嗜酒，不能服诸将，王逵、周行逢、何敬真谋以辰州刺史庐陵刘言骁勇得蛮夷心，欲迎以为副使。
言知逵等难制，曰： 不往，将攻我。 
乃单骑赴之。
既至，众废光惠，送于唐，推言权武平留后，表求旄节于唐，唐人未许。亦称籓于周。
吴越王弘亻叔以前内外马步都统军使仁俊无罪，复其官爵。
契丹遣燕王述轧等册命北汉王为大汉神武皇帝，妃为皇后。
北汉主更名旻。
秋，七月，北汉主遣翰林学士博兴卫融等诣契丹谢册礼，且请兵。
八月，壬戌，葬汉隐帝于颍陵。
义武节度使孙方谏入朝，壬子，徙镇国节度使，以其弟易州刺史行友为义武留后。
又徙建雄节度使于晏镇徐州，以武宁节度使王彦超代之。
戊午，追立故夫人柴氏为皇后。
九月，北汉主遣招讨使李存瑰将兵自团柏入寇。
契丹欲引兵会之，与酋长议于九十九泉。
诸部皆不欲南寇，契丹主强之。
癸亥，行至新州之西火神淀，燕王述轧及伟王之子太宁王沤僧作乱，弑契丹主而立述轧。
契丹主德光之子齐王述律逃入南山，诸部奉述律以攻述轧、沤僧，杀之，并其族党。立述律为帝，改元应历。
自火神淀入幽州，遣使告于北汉，北汉主遣枢密直学士上党王得中如契丹，贺即位，复以叔父事之，请兵以击晋州。
契丹主年少，好游戏，不亲国事，每夜酣饮，达旦乃寐，日中方起，国人谓之睡王。
后更名明。
壬申，蜀以吏部尚书、御史中丞范仁恕为中书侍郎兼吏部尚书、同平章事。
楚王希萼既克长沙，不赏许可琼，疑可琼怨望，出为蒙州刺史。
遣马步都指挥使徐威、左右军马步使陈敬迁、水军都指挥使鲁公馆、牙内侍卫指挥使陆孟俊帅部兵立寨于城西北隅，以备朗兵。不存抚役者，将卒皆怨怒，谋作乱。
希崇知其谋，戊寅，希萼宴将吏，徐威等不预，希崇亦辞疾不至。
威等使人先驱踶啮马十馀入府，自帅其徒执斧斤、白梃，声言絷马，奄至座上，纵横击人，颠踣满地。
希萼逾垣走，威等执囚之。执谢彦颙，自顶及踵剉之。
立希崇为武安留后，纵兵大掠。
幽希萼于衡山县。
刘言闻希崇立，遣兵趣潭州，声言讨其篡夺之罪。壬午，军于益阳之西。
希崇惧，癸未，发兵二千拒之，又遣使如朗州求和，请为邻籓。
掌书记桂林李观象说言曰： 希萼旧将佐犹在长沙，此必不欲与公为邻；不若先檄希崇取其首，然后图湖南，可兼有也。 
言从之。
希崇畏言，即断都军判官杨仲敏、掌书记刘光辅、牙内指挥使魏师进、都押牙黄勍等十馀人首，遣前辰阳县令李翊赍送朗州。
至则腐败，言与王逵等皆以为非仲敏等首，怒责翊，翊惶恐自杀。
希崇既袭位，亦纵酒荒淫，为政不公，语多矫妄，国人不附。
初，马希萼入长沙，彭师暠虽免死，犹杖背黜为民。
希崇以为师暠必怨之，使送希萼于衡山，实欲师暠杀之。师暠曰： 欲使我为弑君之人乎！ 
奉事逾谨。
丙戌，至衡山。
衡山指挥使廖偃，匡图之子也，与其季父节度巡官匡凝谋曰： 吾家世受马氏恩，今希萼长而被黜，必不免祸，盍相与辅之！ 
于是帅庄户及乡人悉为兵，与帅暠共立希萼为衡山王，以县为行府，断江为栅，编竹为战舰，以师暠为武清节度使，召募徒众，数日，至万馀人，州县多应之。
遣判官刘虚己求援于唐。
徐威等见希崇所为，知必无成，又畏朗州、衡山之逼，恐一朝丧败，俱及祸，欲杀希崇以自解。
希崇微觉之，大惧，密遣客将范守牧奉表请兵于唐，唐主命边镐自袁州将兵万人西趣长沙。
冬，十月，辛卯，潞州巡检陈思让败北汉兵于虒亭。
唐边镐引兵入醴陵。
癸巳，楚王希崇遣使犒军。
壬寅，遣天策府学士拓跋恒奉笺诣镐请降。
恒叹曰： 吾久不死，乃为小儿送降状！ 
癸卯，希崇帅弟侄迎镐，望尘而拜，镐下马称诏劳之。
甲辰，希崇等从镐入城，镐舍于浏阳门楼，湖南将吏毕贺，镐皆厚赐之。
时湖南饥馑，镐大发马氏仓粟赈之，楚人大悦。
契丹遣彰国节度使萧禹厥将奚、契丹五万会北汉兵入寇。
北汉主自将兵二万自阴地关寇晋州，丁未，军于城北，三面置寨，昼夜攻之，游兵至绛州。时王晏已离镇，王彦超未至，巡检使王万敢权知晋州，与龙捷都指挥使史彦超、虎捷指挥使何徽共拒之。
史彦超，云州人也。
癸丑，唐武昌节度使刘仁赡帅战舰二百取岳州，抚纳降附，人忘其亡。
仁赡，金之子也。
唐百官共贺湖南平，起居郎高远曰： 我乘楚乱，取之甚易。
观诸将之才，但恐守之难耳！ 
远，幽州人也。
司徒致仕李建勋曰： 祸其始此乎！ 
唐主自即位以来，未尝亲祠郊庙，礼官以为请。唐主曰： 俟天下一家，然后告谢。 
及一举取楚，谓诸国指麾可定。
魏岑侍宴言： 臣少游元城，乐其风土，俟陛下定中原，乞魏博节度使。 
唐主许之，岑趋下拜谢。
其主骄臣佞如此。
马希萼望唐人立己为潭帅，而潭人恶希萼，共请边镐为帅，唐主乃以镐为武安节度使。
王峻有故人曰申师厚，尝为兗州牙将，失职饥寒，望峻马拜谒于道。
会凉州留后折逋嘉施上表请帅于朝廷，帝以绝域非人所欲，募率府供奉官愿行者，月馀，无人应募，峻荐师厚于帝。
丁巳，以师厚为河西节度使。
唐边镐趣马希崇帅其族入朝，马氏聚族相泣，欲重赂镐，奏乞留居长沙。镐微晒曰： 国家与公家世为仇敌，殆六十年，然未尝敢有意窥公之国。
今公兄弟斗阋，困穷自归，若复二三，恐有不测之忧。 
希崇无以应，十一月，辛酉，与宗族及将佐千馀人号恸登舟，送者皆哭，响振川谷。
帝以北汉、契丹之兵犹在晋州，甲子，以王峻为行营都部署，将兵救之。诏诸军皆受峻节度，听以便宜从事，得自选择将吏。
乙丑，峻行，帝自至城西饯之。
楚静江节度副使、知桂州马希隐，武穆王殷之少子也。
楚王希广、希萼兄弟争国，南汉主以内侍使吴怀恩为西北招讨使，将兵屯境上，伺间密谋进取。希广遣指挥使彭彦晖将兵屯龙峒以备之。
希萼自衡山遣使以彦晖为桂州都监、在城外内巡检使、判军府事，希隐恶之，潜遣人告蒙州刺史许可琼。
可琼方畏南汉之逼，即弃蒙州，引兵趣桂州，与彦晖战于城中。彦晖败，奔衡山，可琼留屯桂州。
吴怀恩据蒙州，进兵侵掠，桂管大扰，希隐、可琼不知所为，但相与饮酒对泣。
南汉主遗希隐书，言： 武穆王奄有全楚，富强安靖五十馀年。
正由三十五舅、三十舅兄弟寻戈，自相鱼肉，举先人基业，北面仇雠。
今闻唐兵已据长沙，窃计桂林继为所取。
当朝世为与国，重以婚姻，睹兹倾危，忍不赴救！
已发大军水陆俱进，当令相公舅永拥节旄，常居方面。 
希隐得书，与僚佐议降之，支使潘玄珪以为不可。
丙寅，吴怀恩引兵奄至城下，希隐、可琼帅其众，夜斩关奔全州，桂州遂溃。
怀恩因以兵略定宜、连、梧、严、富、昭、柳、象、龚等州，南汉始尽有岭南之地。
辛未，唐边镐遣先锋指挥使李承戬将兵如衡山，趣马希萼入朝。
庚辰，希萼与将佐士卒万馀人自潭州东下。
王峻留陕州旬日，帝以北汉攻晋州急，忧其不守，议自将由泽州路与峻会兵救之，且遣使谕峻。
十二月，戊子朔，下诏以三日西征。
使者至陕，峻因使者言于帝曰： 晋州城坚，未易可拔，刘崇兵锋方锐，不可力争。
所以驻兵，待其气衰耳，非臣怯也。
陛下新即位，不宜轻动。
若年驾出汜水，则慕容彦超引兵入汴，大事去矣！ 
帝闻之，自以手提耳曰： 几败吾事！ 
庚寅，敕罢亲征。
初，泰宁节度使兼中书令慕容彦超闻徐州平，疑惧愈甚，乃招纳亡命，畜聚薪粮，潜以书结北汉，吏获其书以闻。
又遣人诈为商人求援于唐。
帝遣通事舍人郑好谦就申慰谕，与之为誓。
彦超益不自安，屡遣都押牙郑麟诣阙，伪输诚款，实觇机事。又献天平节度使高行周书，其言皆谤毁朝廷与彦超相结之意。
帝笑曰： 此彦超之诈也！ 
以书示行周，行周上表谢恩。
既而彦超反迹益露，丙申，遣阁门使张凝将兵赴郓州巡检以备之。
庚子，王峻至绛州。乙已，引兵趣晋州。
晋州南有蒙坑，最为险要，峻忧北汉兵据之。
是日，闻前锋已度蒙坑，喜曰： 吾事济矣！ 
慕容彦超奏请入朝，帝知其诈，即许之。既而复称境内多盗，未敢离镇。
北汉主攻晋州，久不克。
会大雪，民相聚保山寨，野无所掠，军乏食。
契丹思归，闻王峻至蒙坑，烧营夜遁。
峻入晋州，诸将请亟追之，峻犹豫未决。明日，乃遣行营马军都指挥使仇弘超、都排陈使药元福、左厢排除使陈思让、康延沼将骑兵追之，及于霍邑，纵兵奋击，北汉兵坠崖谷死者甚众。
霍邑道隘，延沼畏懦不急追，由是北汉兵得度。
药元福曰： 刘崇悉发其众，挟明骑而来，志吞晋、绛。今气衰力惫，狼狈而遁。不乘此翦扑，必为后患。 
诸将不欲进，王峻复遣使止之，遂还。
契丹比至晋阳，士马什丧三四。
萧禹厥耻于无功，钉大酋长一人于市，旬馀而斩之。
北汉主始息意于进取。
北汉土瘠民贫，内供军国，外奉契丹，赋繁役重，民不聊生，逃入周境者甚众。
唐主以镇南节度使兼中书令宋齐丘为太傅，以马希萼为江南西道观察使、守中书令，镇洪州，仍赐爵楚王。以马希崇为永泰节度使、兼侍中，镇舒州。
湖南将吏，位高者拜刺史、将军、卿监，卑者以次拜官。
唐主嘉廖偃、彭师暠之忠，以偃为左殿直军使、莱州刺史，师暠为殿直都虞候，赐予甚厚。
湖南刺史皆入朝于唐，永州刺史王赟独后至，唐王毒杀之。
南汉主遣内侍省丞潘崇彻、将军谢贯将兵攻郴州，唐边镐发兵救之。
崇彻败唐兵于义章，遂取郴州。
边镐请除全、道二州刺史以备南汉。
丙辰，唐主以廖偃为道州刺史，以黑云指挥使张峦知全州。
是岁，唐主以安化节度使鄱阳王王延政为山南西道节度使，更赐爵光山王。
初，蒙城镇将咸师朗将部兵降唐，唐主以其兵为奉节都，从边镐平湖南。
唐悉收湖南金帛、珍玩、仓粟乃至舟舰、亭馆、花果之美者，皆徙于金陵，遣都官郎中杨继勋等收湖南租赋以赡戍兵。
继勋等务为苛刻，湖南人失望。
行营粮料使王绍颜减士卒粮赐，奉节指挥使孙朗、曹进怒曰： 昔吾从咸公降唐，唐待我岂如今日湖南将士之厚哉！
今有功不增禄赐，又减之，不如杀绍颜及镐，据湖南，归中原，富贵可图也！ 
太祖圣神恭肃文孝皇帝上广顺二年春，正月，庚申，夜，孙朗、曹进帅其徒作乱，束藁潜烧府门，火不然。
边镐觉之，出兵格斗，且命鸣鼓角，朗、进等以为将晓，斩关奔朗州。
王逵问朗曰： 吾昔从武穆王，与淮南战屡捷，淮南兵易与耳。
今欲以朗州之众复取湖南，可乎？ 
朗曰： 朗在金陵数年，备见其政事，朝无贤臣，军无良将，忠佞无别，赏罚不当，如此，得国存幸矣，何暇兼人！
朗请为公前驱，取湖南如拾芥耳！ 
逵悦，厚遇之。
壬戌，发开封府民夫五万修大梁城，旬日而罢。
慕容彦超发乡兵入城，引泗水注壕中，为战守之备。又多以旗帜授诸镇将，令募群盗，剽掠邻境，所在奏其反状。
甲子，敕沂、密二州不复隶泰宁军。
以侍卫步军都指挥使、昭武节度使曹英为都部署，讨彦超，齐州防御使史延超为副部署，皇城使河内向训为都监，陈州防御使乐元福为行营马步都虞候。
帝以元福宿将，命英、训无得以军礼见之，二人皆父事之。
唐主发兵五千，军于下邳，以援彦超。闻周兵将至，退屯沐阳。
徐州巡检使张令彬击之，大破唐兵，杀、溺死者千馀人，获其将燕敬权。初，彦超以周室新造，谓其易摇，故北召北汉及契丹，南诱唐人，使侵边鄙，冀朝廷奔命不暇，然后乘间而动。
及北汉、契丹自晋州北走，唐兵败于沐阳，彦超之势遂沮。
永兴节度使李洪信，自以汉室近亲，心不自安。城中兵不满千人，王峻在陕，以救晋州为名，发其数百。
及北汉兵遁去，遣禁兵千馀人戍长安。洪信惧，遂入朝。
壬申，王峻自晋州还，入见。
曹英等至兗州，设长围。
慕容彦超屡出战，药元福皆击败之，彦超不敢出。
十馀日，长围合，遂进攻之。
初，彦超将反，判官崔周度谏曰： 鲁，诗书之国，自伯禽以来不能霸诸侯，然以礼义守之，可以长世。
公于国家非有私憾，胡为自疑！况主上开谕勤至，苟撤备归诚，则坐享泰山之安矣。
独不见杜中令、安襄阳、李河中竟何所成乎！ 
彦超怒。
及官军围城，彦超括士民之财以赡军，坐匿财死者甚众。
前陕州司马阎弘鲁，宝之子也，畏彦超之暴，倾家为献。
彦超犹以为有所匿，命周度索其家，周度谓弘鲁曰： 君之死生，系财之丰约，宜无所爱。 弘鲁泣拜其妻妾曰： 悉出所有以救吾死。 
皆曰： 竭矣！ 周度以白彦超，彦超不信，收弘鲁夫妻系狱。
有乳母于泥中掊得金缠臂，献之，冀以赎其主。
彦超曰： 果然，所匿必犹多。 
榜掠弘鲁夫妻，肉溃而死。
以周度为阿庇，斩于市。
北汉遣兵寇府州，防御使折德扆败之，杀二千馀人。
二月，庚子，德扆奏攻拔北汉岢岚军，以兵戍之。
甲辰，帝释燕敬权等使归唐，谓唐主曰： 叛臣，天下所共疾也，不意唐主助之，得无非计乎！ 
唐主大惭，先所得中国人，皆礼而归之。
唐之言事者犹献取中原之策，中书舍人韩熙载曰： 郭氏有国虽浅，为治已固，我兵轻动，必有害无益。 
唐自烈祖以来，常遣使泛海与契丹相结，欲与之共制中国，更相馈遗，约为兄弟。
然契丹利其货，徒以虚语往来，实不为唐用也。
唐主好文学，故熙载与冯延己、延鲁、江文蔚、潘佐、徐铉之徒皆至美官。
佑，幽州人也。
当时唐之文雅于诸国为盛，然未尝设科举，多因上书言事拜官，至是，始命韩林学士江文蔚知贡举，进士庐陵王克贞等三人及第。
唐主问文蔚： 聊取士何如前朝？ 
对曰： 前朝公举、私谒相半，臣专任至公耳。 
唐主悦。
中书舍人张纬，前朝登第，闻而衔之。
时执政皆不由科第，相与沮毁，竟罢贡举。
三月，戊辰，以内客省使、恩州团练使晋阳郑仁诲为枢密副使。
甲戌，改威胜军曰武胜军。
唐主以太弟太保、昭义节度使冯延己为左仆射，前镇海节度使徐景运为中书侍郎，及右仆射孙晟皆同平章事。
既宣制，户部尚书常梦锡众中大言曰： 白麻甚佳，但不及江文蔚疏耳！ 
晟素轻延己，谓人曰： 金杯玉碗，乃贮狗矢乎！ 
延己言于唐主曰： 陛下躬亲庶务，故宰相不得尽其才，此治道所以未成也。 
唐主乃悉以政事委之，奏可而已。
既而延己不能勤事，文书皆仰成胥史，军旅则委之边将。顷之，事益不治，唐主乃复自览之。
大理卿萧俨恶延己为人，数上疏攻之，会俨坐失入人死罪，钟谟、李德明辈必欲杀之，延己曰： 俨误杀一妇人，诸君以为当死，俨九卿也，可误杀乎？ 
独上言： 俨素有直声，今所坐已会赦，宜从宽宥。 
俨由是得免。人亦以此多之。
景运寻罢为太子少傅。
夏，四月，丙戌朔，日有食之。
帝以曹英等攻克兗州久未克，乙卯，下诏亲征，以李谷权东京留守兼判开封府，郑仁诲权大内都点检，又以侍卫马军都指挥使郭崇充在京都巡检。
唐主既克湖南，遣其将李建期屯益阳以图朗州，以知全州张峦兼桂州招讨使以图桂州，久之，未有功。
唐主谓冯延己、孙晟曰： 楚人求息肩于我，我未有以抚其疮痍而虐用其力，非所以副来苏之望。吾欲罢桂林之役，敛益阳之戍，以旌节授刘言，何如？ 
晟以为宜然。
延己曰： 吾出偏将举湖南，远近震惊。一旦三分丧二，人将轻我。
请委边将察其形势。 
唐主乃遣统军使侯训将兵五千自吉州路趣全州，与张峦合兵攻桂州。
南汉伏兵于山谷，峦等始至城下，罢乏，伏兵四起，城中出兵夹击之，唐兵大败，训死，峦收散卒数百奔归全州。
五月，庚申，帝发大梁。戊辰，至兗州。
己巳，帝使人招谕慕容彦超，城上人语不逊。庚午，命诸军进攻。
先是，术者绐彦超云： 镇星行至角、亢，角、亢兗州之分，其下有福。 
彦超乃立祠而祷之，令民家皆立黄幡。
彦超性贪吝，官军攻城急，犹瘗藏珍宝，由是人无斗志，将卒相继有出降者。
乙亥，官军克城，彦超方祷镇星祠，帅众力战，不胜，乃焚镇星祠，与妻赴井死。
子继勋出走，追获，杀之。
官军大掠，城中死者近万人。
初，彦超将反，募群盗置帐下，至者二千馀人，皆山林犷悍，竟不为用。
帝欲悉诛兗州将吏，翰林学士窦仪见冯道、范质，与之共白帝曰： 彼皆胁从耳。 
乃赦之。
丁丑，以端明殿学士颜衎权知兗州事。
壬午，赦兗州管内，彦超党与逃匿者期一月听自首，前已伏诛者赦其亲戚。
癸未，降泰宁军为防御州。
唐司徒致仕李建勋卒，且死，戒家人曰： 时事如此，吾得良死幸矣！
勿封土立碑，听人耕种于其上，免为他日开发之标。 
及江南之亡也，诸贵人高大之冢无不发者，惟建勋冢莫知其处。
六月，乙酉朔，帝如曲阜，谒孔子祠。
既尊，将拜。左右曰： 孔子，陪臣也，不当以天子拜之。 
帝曰： 孔子百世帝王之师，敢不敬乎！ 
遂拜之。
又拜孔子墓，命葺孔子祠，禁孔林樵采。
访孔子、颜渊之后，以为曲阜令及主簿。
丙戌，帝发兗州。
乙未，吴越顺德太夫人吴氏卒。
丁酉，蜀大水入成都，漂没千馀家，溺死五千馀人，坏太庙四室。
戊戌，蜀大赦，赈水灾之家。
己亥，帝至大梁。
朔方节度使兼中书令陈留王冯晖卒，其子牙内都虞候继业杀其兄继勋，自知军府事。
太子宾客李涛之弟澣，在契丹为勤政殿学士，与幽州节度使萧海真善。
海真，契丹主兀欲之妻弟也。
浣说海南内附，海真欣然许之。
澣因定州谍者田重霸赍绢表以闻，且与涛书，言： 契丹主童騃，专事宴游，无远志，非前人之比，朝廷若能用兵，必克；不然，与和，必得。
二者皆利于速，度其情势，他日终不能力助河东者也。 
壬寅，重霸至大梁，会中国多事，不果从。
辛亥，以冯继业为朔方留后。
枢密使王峻，性轻躁，多计数，好权利，喜人附己，自以天下为己任。
每言事，帝从之则喜，或时未允，辄愠怼，往往发不逊语。
帝以其故旧，且有佐命功，又素知其为人，每优容之。
峻年长于帝，帝即位，犹以兄呼之，或称其字，峻以是益骄。
副使郑仁诲、皇城使向训、恩州团练使李重进，皆帝在籓镇时腹心将佐也，帝即位，稍稍进用。
峻心嫉之，累表称疾，求解机务，以诇帝意。
帝屡遣左右敦谕，峻对使者辞气亢厉。又遗诸道节度使书求保证，诸道各献其书，帝惊骇久之，复遣左右慰勉，令视事，且曰： 卿倘不来，朕且自往。 
犹不至。
帝知枢密直学士陈观与峻亲善，令往谕指，观曰： 陛下但声言临幸其第，严驾以待之，峻必不敢不来。 
从之。秋，七月，戊子，峻入朝，帝慰劳令视事。
重进，沧州人，其母即帝妹福庆长公主也。
李谷足跌，伤右臂，在告月馀。
帝以谷职业繁剧，趣令入朝，辞以未任趋拜。
癸巳，诏免朝参，但令视事。
蜀工部尚书、判武德军邵延钧不礼于监押王承丕，承丕谋作乱。
辛丑，左奉圣都指挥使安次孙钦当以部兵戍边，往辞承丕，承丕邀与俱见府公。
钦不知其谋，从之。
承丕至，则令左右击杀延钧，屠其家，称奉诏处置军府，即开府库赏士卒，出系囚，发屯戍。
将吏毕集，钦谓承丕曰： 今延钧已伏辜，公宜出诏书以示众。 
承丕曰： 我能致公富贵，勿问诏书。 
钦始知承丕反，因绐曰： 今内外未安，我请以部兵为公巡察。 
即跃马而出，承丕连呼之，不止。
钦至营，晓谕其众，帅以入府，攻承丕，承丕左右欲拒战，钦叱之，皆弃兵走，遂执承丕，斩之，并其亲党，传首成都。
天平节度使、守中书令高行周卒。
行周有勇而知义，功高而不矜，策马临敌，叱咤风生，平居与宾僚宴集，侃侃和易，人以是重之。
癸卯，蜀主遣客省使赵季札如梓州，慰抚吏民。
汉法，犯私盐、麹，无问多少抵死。
郑州民有以屋税受盐于官，过州城，吏以为私盐，执而杀之，其妻讼冤。
癸丑，始诏犯盐、麹者以斤两定刑有差。
