起阏逢涒滩，尽旃蒙作噩十月，凡一年有奇。
庄宗光圣神闵孝皇帝中同光二年春，正月，甲辰，幽州奏契丹入寇，至瓦桥。
以天平军节度使李嗣源为北面行营都招讨使，陕州留后霍彦威副之，宣徽使李绍宏为监军，将兵救幽州。
孔谦复言于郭崇韬曰： 首座相公万机事繁，居第且远，租庸簿书多留滞，宜更图之。 
豆卢革尝以手书假省库钱数十万，谦以手书示崇韬，崇韬微以讽革。
革惧，奏请崇韬专判租庸，崇韬固辞。
上曰： 然则谁可者？ 
崇韬曰： 孔谦虽久典金谷，若遽委大任，恐不叶物望，请复用张宪。 
帝即命召之。
谦弥失望。
岐王闻帝入洛，内不自安，遣其子行军司马彰义节度使兼侍中继严入贡，始上表称臣。
帝以其前朝耆旧，与太祖比肩，特加优礼，每赐诏但称岐王而不名。
庚戌，加继严兼中书令，遣还。
敕： 内官不应居外，应前朝内官及诸道监军并私家先所畜者，不以贵贱，并遣诣阙。 
时在上左右者已五百人，至是殆及千人，皆给赡优厚，委之事任，以为腹心。
内诸司使，自天祐以来以士人代之，至是复用宦者，浸干政事。
既而复置诸道监军，节度使出征或留阙下，军府之政皆监军决之，陵忽主帅，怙势争权，由是籓镇皆愤怒。
契丹出塞。
召李嗣源旋师，命泰宁节度使李绍钦、泽州刺史董璋戍瓦桥。
李继严见唐甲兵之盛，归，语岐王，岐王益惧。
癸丑，表请正籓臣之礼，优诏不许。
孔谦恶张宪之来，言于豆卢革曰： 钱谷细事，一健吏可办耳。
魏都根本之地，顾不重乎！
兴唐尹王正言操守有馀，智力不足，必不得已，使之居朝廷，众人辅之，犹愈于专委方面也。 
革为之言于崇韬，崇韬乃奏留张宪于东京。
甲寅，以正方为租庸使。
正言昏懦，谦利其易制故也。
李存审奏契丹去，复得新州。
戊午，敕盐铁、度支、户部三司并隶租庸使。
上遣皇弟存渥、皇子继岌迎太后、太妃于晋阳，太妃曰： 陵庙在此，若相与俱行，岁时何人奉祀！ 
遂留不来。
太后至，庚申，上出迎于河阳；辛酉，从太后入洛阳。
二月，己巳朔，上祀南郊，大赦。
孔谦欲聚敛以求媚，凡赦文所蠲者，谦复征之。
自是每有诏令，人皆不信，百姓愁怨。
郭崇韬初至汴、洛，颇受籓镇馈遗，所亲或谏之，崇韬曰： 吾位兼将相，禄赐巨万，岂藉外财！
但以伪梁之季，贿赂成风，今河南籓镇，皆梁之旧臣，主上之仇雠也，若拒，其意能无惧乎！
吾特为国家藏之私室耳。 
及将祀南郊，崇韬首献劳军钱十万缗。
先是，宦官劝帝分天下财赋为内外府，州县上供者入外府，充经费，方镇贡献者入内府，充宴游及给赐左右。
于是外府常虚竭无馀而内府山积。
及有司办郊祀，乏劳军钱，崇韬言于上曰： 臣已倾家所有以所助大礼，愿陛下亦出内府之财以赐有司。 
上默然久之，曰： 吾晋阳自有储积，可令租庸辇取以相助。 
于是取李崇韬私第金帛数十万以益之，军士皆不满望，始怨恨，有离心矣。
河中节度使李继麟请榷安邑、解县盐，每季输省课。
己卯，以继麟充制置两池榷盐使。
辛己，进岐王爵为秦王，仍不名、不拜。
郭崇韬知李绍宏怏怏，乃置内句使，掌句三司财赋，以绍宏为之，冀弭其意，而绍宏终不悦，徒使州县增移报之烦。
崇韬位兼将相，复领节旄，以天下为己任，权侔人主，旦夕车马填门。
性刚急，遇事辄发，嬖幸侥求，多所摧仰，宦官疾之，朝夕短之于上。
崇韬扼腕，欲制之不能。
豆卢革、韦说尝问之曰： 汾阳王本太原人徙华阴，公世家雁门，岂其枝派邪？ 
崇韬因曰： 遭乱，亡失谱谍，尝闻先人言，上距汾阳世四耳。 
革曰： 然则固从祖也。 
崇韬由是以膏梁自处，多甄别流品，引拔浮华，鄙弃勋旧。有求官者，崇韬曰： 深知公功能，然门地寒素，不敢相用，恐为名流所嗤。 
由是嬖幸疾之于内，勋旧怨之于外。
崇韬屡请以枢密使让李绍宏，上不许；又请分枢密院事归内诸司以轻其权，而宦官谤之不已。
崇韬郁郁不得志，与所亲谋赴本镇以避之，其人曰： 不可，蛟龙失水，蝼蚁足以制之。 
先是，上欲以刘夫人为皇后，而有正妃韩夫人在，太后素恶刘夫人，崇韬亦屡谏，上以是不果。
于是所亲说崇韬曰： 公若请立刘夫人为皇后，上必喜。
内有皇后之助，则伶宦辈不能为患矣。 
崇韬从之，与宰相帅百官共奏刘夫人宜正位中宫。
癸未，立魏国夫人刘氏为皇后。
皇后生于寒微，既贵，专务蓄财，其在魏州，至于薪苏果茹皆贩鬻之。
及为后，四方贡献皆分为二，一上天子，一上中宫。
以是宝货山积，惟用写佛经，施尼师而已。
是时皇太后诰，皇后教，与制敕交行于籓镇，奉之如一。
诏蔡州刺史硃勍浚索水，通漕运。
三月，己亥朔，蜀主宴近臣于怡神亭，酒酣，君臣及宫人皆脱冠露髻，喧哗自恣。
知制诰京兆李龟祯谏曰： 君臣沉湎，不忧国政，臣恐启北敌之谋。 
不听。
乙巳，镇州言契丹将犯塞，诏横海节度使李绍斌、北京左厢马军指挥使李从珂帅骑兵分道备之；天平节度使李嗣源屯邢州。
绍斌本姓赵，名行实，幽州人也。
丙午，加高季兴兼尚书令，时封南平王。
李存审自以身为诸将之首，不得预克汴之功，感愤，疾益甚，屡表求入觐，郭崇韬抑而不许。
存审疾亟，表乞生睹龙颜，乃许之。
初，帝尝与右武卫上将军李存贤手搏，存贤不尽其技，帝曰： 汝能胜我，我当授籓镇。 
存贤乃奉诏，仅仆帝而止。
及许存审入觐，帝以存贤为卢龙行军司马，旬日除节度使，曰： 手搏之约，吾不食言矣。 
庚戌，幽州奏契丹寇新城。
勋臣畏伶宦之谗，皆不自安，蕃汉内外马步副总管李嗣源求解兵柄，帝不许。
自唐末丧乱，搢绅之家或以告赤鬻于族姻，遂乱昭穆，至有舅叔拜甥、侄者，选人伪滥者众。
郭崇韬欲革其弊，请令铨司精加考核。
时南郊行事官千二百人，注官者才数十人，涂毁告身者十之九。
选人或号哭道路，或馁死逆旅。
唐室诸陵先为温韬所发，庚申，以工部郎中李途为长安按视诸陵使。
皇子继岌代张全义判六军诸卫事。
夏，四月，己巳朔，群臣上尊号曰昭文睿武至德光孝皇帝。
帝遣客省使李严使于蜀，严盛称帝威德，有混一天下之志。
且言硃氏篡窃，诸侯曾无勤王之举。
王宗俦以其语侵蜀，请斩之，蜀主不从。
宣徽北院使宋光葆上言： 晋王有凭陵我国家之志，宜选将练兵，屯戍边鄙，积糗粮，治战舰以待之。 
蜀主乃以光葆为梓州观察使，充武德节度留后。
乙亥，加楚王殷兼尚书令。
庚辰，赐前保义留后霍彦威姓名李绍真。
秦忠敬王李茂贞卒，遣奏以其子继严权知凤翔军府事。
初，安义牙将杨立有宠于李继韬，继韬诛，常邑邑思乱。
会发安义兵三千戍涿州，立谓其众曰： 前此潞兵未尝戍边，今朝廷驱我辈投之绝塞，盖不欲置之潞州耳。
与其暴骨沙场，不若据城自守，事成富贵，不成为群盗耳。 
因聚噪攻子城东门，焚掠市肆；节度副使李继珂、监军张弘祚弃城走，立自称留后，遣将士表求旌节。
诏以天平节度使李嗣源为招讨使，武宁节度使李绍荣为部署，帐前都指挥使张廷蕴为马步都指挥使以讨之。
孔谦贷民钱，使以贱估偿丝，屡檄州县督之。
翰林学士承旨、权知汴州卢质上言： 梁赵岩为租庸使，举贷诛敛，结怨于人。
陛下革故鼎新，为人除害，而有司未改其所为，是赵岩复生也。
今春霜害桑，茧丝甚薄，但输正税，犹惧流移，况益以称贷，人何以堪！
臣惟事天子，不事租庸，敕旨未颁，省牒频下，愿早降明命！ 
帝不报。
汉主引兵侵闽，屯于汀、漳境上；闽人击之，汉主败走。
初，胡柳之役，伶人周匝为梁所得，帝每思之；入汴之日，匝谒见于马前，帝甚喜。
匝涕泣言曰： 臣所以得生全者，皆梁教坊使陈俊、内园栽接使储德源之力也，愿就陛下乞二州以报之。 
帝许之。
郭崇韬谏曰： 陛下所与共取天下者，皆英豪忠勇之士。
今大功始就，封赏未及一人，而先以伶人为刺史，恐失天下心。 
以是不行。
逾年，伶人屡以为言，帝谓崇韬曰： 吾已许周匝矣，使吾惭见此三人。
公言虽正，然当为我屈意行之。 
五月，壬寅，以俊为景州刺史，德源为宪州刺史。
时亲军有从帝百战未得刺史者，莫不愤叹。
乙巳，右谏议大夫薛昭文上疏，以为： 诸道僭窃者尚多，征伐之谋，未可遽息。
又，士卒久从征伐，赏给未丰，贫乏者多，宜以四方贡献及南郊羡馀，更加颁赉。
又，户口流亡者，宜宽徭薄赋以安集之。又，土木不急之役，宜加裁省。又请择隙地牧马，勿使践京畿民田。 
皆不从。
戊申，蜀主遣李严还。
初，帝因严入蜀，令以马市宫中珍玩，而蜀法禁锦绮珍奇不得入中国，其粗恶者乃听入中国，谓之 入草物 。
严还，以闻，帝怒曰： 王衍宁免为入草之人乎！ 
严因言于帝曰： 衍童騃荒纵，不亲政务，斥远故老，昵比小人。
其用事之臣王宗弼、宋光嗣等，谄谀专恣，黩货无厌，贤愚易位，刑赏紊乱，君臣上下专以奢淫相尚。
以臣观之，大兵一临，瓦解土崩，可翘足而待也。 
帝深以为然。
帝以潞州叛故，庚戌，诏天下州镇无得修城浚隍，悉毁防城之具。
壬子，新宣武节度使兼中书令、蕃汉马步总管李存审卒于幽州。
存审出于寒微，常戒诸子曰： 尔父少提一剑去乡里，四十年间，位极将相，其间出万死获一生者非一，破骨出镞者凡百馀。 
因授以所出镞，命藏之，曰： 尔曹生于膏梁，当知尔父起家如此也。 
幽州言契丹将入寇，甲寅，以横海节度使李绍斌充东北面行营招讨使，将大军渡河而北。
契丹屯幽州东南城门之外，虏骑充斥，馈运多为所掠。
壬戌，以李继严为凤翔节度使。
乙丑，以权知归义留后曹义金为节度使。
时瓜、沙与吐蕃杂居，义金遣使间道入贡，故命之。
李嗣源大军前锋至潞州，日已暝；泊军方定，张廷蕴帅麾下壮士百馀辈逾堑坎城而上，守者不能御，即斩关延诸军入。
比明，嗣源及李绍荣至，城已下矣，嗣源等不悦。
丙寅，嗣源奏潞州平。
六月，丙子，磔杨立及其党于镇国桥。
潞州城池高深，帝命夷之。
丙戌，以武宁节度使李绍荣为归德节度使、同平章事，留宿卫，宠遇甚厚。
帝或时与太后，皇后同至其家。
帝有幸姬，色美，尝生子矣，刘后妒之。
会绍荣丧妻，一日，侍禁中，帝问绍荣： 汝复娶乎？
为汝求婚。 
后因指幸姬曰： 大家怜绍荣，何不以此赐之！ 
帝难言不可，微许之。
后趣绍荣拜谢，比起，顾幸姬，已肩舆出宫矣。
帝为之托疾不食者累日。
壬辰，以天平节度使李嗣源为宣武节度使，代李存审为蕃汉内外马步总管。
秋，七月，壬寅，蜀以礼部书许寂为中书侍郎、同平章事。
孔谦复短王正言于郭崇韬，又厚赂伶宦，求租庸使，终不获，意怏怏，癸卯，表求解职。
帝怒，以为避事，将置于法，景进救之，得免。
梁所决河连年为曹、濮患，甲辰，命右监门上将军娄继英督汴、滑兵塞之。
未几，复坏。
庚申，置威塞军于新州。
契丹恃其强盛，遣使就帝求幽州以处卢文进。
时东北诸夷皆役属契丹，惟渤海未服；契丹主谋入寇，恐渤海掎其后，乃先举兵击渤海之辽东，遣其将秃馁及卢文进据营、平等州以扰燕地。
八月，戊辰，蜀主以右定远军使王宗锷为招讨马步使，帅二十一军屯洋州；乙亥，以长直马军使林思谔为昭武节度使，戍利州以备唐。
租庸使王正言病风，恍惚不能治事，景进屡以为言。
癸酉，以副使、卫尉卿孔谦为租庸使，右威卫大将军孔循为副使。
循即赵殷衡也，梁亡，复其姓名。
谦自是得行其志，重敛急征以充帝欲，民不聊生。
癸未，赐谦号丰财赡国功臣。
帝复遣使者李彦稠入蜀，九月，己亥，至成都。
癸卯，帝猎于近郊。
时帝屡出游猎，从骑伤民禾稼，洛阳令何泽付于丛薄，俟帝至，遮马谏曰： 陛下赋敛既急，今稼穑将成，复蹂践之，使吏何以为理，民何以为生！
臣愿先赐死。 
帝慰而遣之。
泽，广州人也。
契丹攻渤海，无功而还。
蜀前山南节度使兼中书令王宗俦以蜀主失德，与王宗弼谋废立，宗弼犹豫未决。
庚戌，宗俦忧愤而卒。
宗弼谓枢密使宋光嗣、景润澄等曰： 宗俦教我杀尔曹，今日无患矣。 
光嗣辈俯伏泣谢。
宗弼子承班闻之，谓人曰： 吾家难乎免矣。 
乙卯，蜀主以前镇江军节度使张武为峡路应援招讨使。
丁巳，幽州言契丹入寇。
冬，十月，辛未，天平节度使李存霸、平卢节度使符习言： 属州多称直奉租庸使贴指挥公事，使司殊不知，有紊规程。 
租庸使奏，近例皆直下。
敕： 朝廷故事，制敕不下支郡，牧守不专奏陈。
今两道所奏，乃本朝旧规；租庸所陈，是伪廷近事。
自今支郡自非进奉，皆须本道腾奏，租庸征催亦须牒观察使。 
虽有此敕，竟不行。
易定言契丹入寇。
蜀宣徽北院使王承休请择诸军骁勇者万二千人，置驾下左、右龙武步骑四十军，兵械给赐皆优异于它军，以承休为龙武军马步都指挥使，以裨将安重霸副之，旧将无不愤耻。
重霸，去州人，以狡佞贿赂事承休，故承休悦之。
吴越王镠复修本朝职贡，壬午，帝因梁官爵而命之。
镠厚贡献，并赂权要，求金印、玉册、赐诏不名、称国王。
有司言： 故事惟天子用玉册，王公皆用竹册；又，非四夷无封国王者。 
帝皆曲从镠意。
吴王如白沙观楼船，更命白沙曰迎銮镇。
徐温自金陵来朝，先是，温以亲吏翟虔为阁门、宫城、武备等使，使察王起居，虔防制王甚急。
至是，王对温名雨为水，温请其故。
王曰： 翟虔父名，吾讳之熟矣。 
因谓温曰： 公之忠诚，我所知也，然翟虔无礼，宫中及宗室所须多不获。 
温顿首谢罪，请斩之，王曰： 斩则太过，远徙可也。 
乃徙抚州。
十一月，蜀主遣其翰林学士欧阳彬来聘。
彬，衡山人也。
又遣李彦稠东还。
癸卯，帝帅亲军猎于伊阙，命从官拜梁太祖墓。
涉历山险，连日不止，或夜合围；士卒坠崖谷死及折伤者甚众。丙午，还宫。
蜀以唐修好，罢威武城戍，召关宏业等二十四军还成都。
戊申，又罢武定、武兴招讨刘潜等三十七军。
丁巳，赐护国节度使李继麟铁券，以其子令德、令锡皆为节度使，诸子胜衣者即拜官，宠冠列籓。
庚申，蔚州言契丹入寇。
辛酉，蜀主罢天雄军招讨，命王承骞等二十九军还成都。
十二月，乙丑朔，蜀主以右仆射张格兼中书侍郎、同平章事。
初，格之得罪，中书吏王鲁柔乘危窘之；及再为相用事，杖杀之。
许寂谓人曰： 张公才高而识浅，戮一鲁柔，他人谁敢自保！
此取祸之端也。 
蜀主罢金州屯戍，命王承勋等七军还成都。
己巳，命宣武节度使李嗣源将宿卫兵三万七千人赴汴州，遂如幽州御契丹。
庚午，帝及皇后如张全义第，全义大陈贡献；酒酣，皇后奏称： 妾幼失父母，见老者辄思之，请父事全义。 
帝许之。
全义惶恐固辞，再三强之，竟受皇后拜，复贡献谢恩。
明日，后命翰林学士赵凤草书谢全义，凤密奏： 自古无天下之母拜人臣为父者。 
帝嘉其直，然卒行之。
自是后与全义日遣使往来问遗不绝。
初，唐僖、昭之世，宦官虽盛，未尝有建节者。
蜀安重霸劝王承休求秦州节度使，承休言于蜀主曰： 秦州多美妇人，请为陛下采择以献。 
蜀主许之，庚午，以承休为天雄节度使，封鲁国公；以龙武军为承休牙兵。
乙亥，蜀主以前武德节度使兼中书令徐延琼为京城内外马步都指挥使。
延琼以外戚代王宗弼居旧将之右，众皆不平。
壬午，北京言契丹寇岚州。
辛卯，蜀主改明年元曰咸康。
卢龙节度使李存贤卒。
是岁，蜀主徙普王宗仁为卫王。雅王宗辂为幽王，褒王宗纪为赵王，荣王宗智为韩王，兴王宗泽为宋王，彭王宗鼎为鲁王，忠王宗平为薛王，资王宗特为莒王；宗辂、宗智、宗平皆罢军使。
春，正月，甲午朔，蜀大赦。
丙申，敕有司改葬昭宗及少帝，竟以用度不足而止。
契丹寇幽州。
庚子，帝发洛阳；庚戌，至兴唐。
诏平卢节度使苻习治酸枣遥堤以御决河。
初，李嗣源北征，过兴唐，东京库有供御细铠，嗣源牒副留守张宪取五百领，宪以军兴，不暇奏而给之；帝怒曰： 宪不奉诏，擅以吾铠给嗣源，何意也！ 
罚宪俸一月，令自往军中取之。
帝以义武节度使王都将入朝，欲辟球场，宪曰： 此以行宫阙廷为球场，前年陛下即位于此。其坛不可毁，请辟球场于宫西。 数日，未成，帝命毁即位坛。
宪谓郭崇韬曰： 此坛，主上所以礼上帝，始受命之地也，若之何毁之！ 
崇韬从容言于帝，帝立命两虞候毁之。
宪私于崇韬曰： 忘天背本，不祥莫大焉。 
二月，甲戌，以横海节度使李绍斌为卢龙节度使。
丙子，李嗣源奏败契丹于涿州。
上以契丹为忧，与郭崇韬谋，以威名宿将零落殆尽，李绍斌位望素轻，欲徙李嗣源镇真定，为绍斌声援，崇韬深以为便。
时崇韬领真定，上欲徙崇韬镇汴州，崇韬辞曰： 臣内典枢机，外预大政，富贵极矣，何必更领籓方？
且群臣或从陛下岁久，身经百战，所得不过一州。
臣无汗马之劳，徒以侍从左右，时赞圣谟，致位至此，常不自安；今因委任勋贤，使臣得解旄节，乃大愿也。
且汴州关东冲要，地富人繁，臣既不至治所，徒令他人摄职，何异空城！
非所以固国基也。 
上曰： 深知卿忠尽，然卿为朕画策，袭取汶阳，保固河津，既而自此路乘虚直趋大梁，成朕帝业，岂百战之功可比乎！
今朕贵为天子，岂可使卿曾无尺寸之地乎！ 
崇韬固辞不已，上乃许之。
庚辰，徙李嗣源为成德节度使。
汉主闻帝灭梁而惧，遣宫苑使何词入贡，且觇中国强弱。
甲申，词至魏。
及还，言帝骄淫无政，不足畏也。
汉主大悦，自是不复通中国。
帝性刚好胜，不欲权在臣下，入洛之后，信伶宦之谗，颇疏忌宿将。
李嗣源家在太原，三月，丁酉，表卫州刺史李从珂为北京内牙马步都指挥使以便其家，帝怒曰： 嗣源握兵权，居大镇，军政在吾，安得为其子奏请！ 
乃黜从珂为突骑指挥使，帅数百人戍石门镇。
嗣源忧恐，上章申理，久之方解。
辛丑，嗣源乞至东京朝觐，不许。
郭崇韬以嗣源功高位重，亦忌之，私谓人曰： 总管令公非久为人下者，皇家子弟皆不及也。 
密劝帝召之宿卫，罢其兵权，又劝帝除之，帝皆不从。
己酉，帝发兴唐，自德胜济河，历杨村、戚城，观昔时战处，指示群臣以为乐。
洛阳宫殿宏邃，宦者欲上增广嫔御，诈言宫中夜见鬼物。
上欲使符咒者攘之，宦者曰： 臣昔逮事咸通、乾符天子，当是时，六宫贵贱不减万人。
今掖庭太半空虚，故鬼物游之耳。 
上乃命宦者王允平、伶人景进采择民间女子，远至太原、幽、镇，以充后庭，不啻三千人，不问所从来。上还自兴唐，载以牛车，累累盈路。
张宪奏： 诸营妇女亡逸者千馀人，虑扈从诸军挟匿以行。 
其实皆入宫矣。
庚辰，帝至洛阳；辛酉，诏复以洛阳为东都，兴唐府为鄴都。
夏，四月，癸亥朔，日有食之。
初，五台僧诚惠以妖妄惑人，自言能降伏天龙，命风召雨；帝尊信之，亲帅后妃及皇弟、皇子拜之，诚惠安坐不起，群臣莫敢不拜，独郭崇韬不拜。
时大旱，帝自鄴都迎诚惠至洛阳，使祈雨，士民朝夕瞻仰，数旬不雨。
或谓诚惠： 官以师祈雨无验，将焚之。 
诚惠逃去，惭惧而卒。
庚寅，中书侍郎、同平章事赵光胤卒。
太后自与太妃别，常忽忽不乐，虽娱玩盈前，未尝解颜；太妃既别太后，亦邑邑成疾。
太后遣中使医药相继于道，闻疾稍加，辄不食，又谓帝曰： 吾与太妃恩如兄弟，欲自往省之。 
帝以天暑道远，苦谏，久之乃止，但遣皇弟存渥等往迎侍。
五月，丁酉，北都奏太妃薨。
太后悲哀不食者累日，帝宽譬不离左右。
太后自是得疾，又欲自往会太妃葬，帝力谏而止。
闽王审知寝疾，命其子节度副使延翰权知军府事。
自春夏大旱，六月，壬申，始雨。
帝苦溽暑，于禁中择高凉之所，皆不称旨。
宦者因言： 臣见长安全盛时，大明、兴庆宫楼观以百数。
今日宅家曾无避暑之所，宫殿之盛曾不及当时公卿第舍耳。 
帝乃命宫苑使王允平别建一楼以清暑。
宦者曰： 郭崇韬常不伸眉，为孔谦论用度不足，恐陛下虽欲营缮，终不可得。 
帝曰： 吾自用内府钱，无关经费。 
然犹虑崇韬谏，遣中使语之曰： 今岁盛暑异常，朕昔在河上，与梁人相拒，行营卑湿，被甲乘马，亲当矢石，犹无此暑。
今居深宫之中而暑不可度，奈何？ 
对曰： 陛下昔在河上，勍敌未灭，深念仇耻，虽有盛暑，不介圣怀。
今外患已除，海内宾服，故虽珍台闲馆犹觉郁蒸也。
陛下倘不忘艰难之时，则暑气自消矣。 
帝默然。
宦者曰： 崇韬之第，无异皇居，宜其不知至尊之热也。 
帝卒命允平营楼，日役万人，所费巨万。
崇韬谏曰： 今两河水旱，军食不充，愿且息役，以俟丰年。 
帝不听。
帝将伐蜀，辛卯，诏天下括市战马。
吴镇海节度判官、楚州团练使陈彦谦有疾，徐知诰恐其遗言及继嗣事，遗之医药金帛，相属于道。
彦谦临终，密留中遗徐温，请以所生子为嗣。
太后疾甚。
秋，七月，甲午，成德节度使李嗣源以边事稍弭，表求入朝省太后，帝不许。
壬寅，太后殂。
帝毁过甚，五日方食。
八月，癸未，杖杀河南令罗贯。
初，贯为礼部员外郎，性强直，为郭崇韬所知，用为河南令。
为政不避权豪，伶宦请托，书积几案，一不报，皆以示崇韬，崇韬奏之，由是伶宦切齿。
河南尹张全义亦以贯高伉，恶之，遣婢诉于皇后，后与伶宦共毁之，帝含怒未发。
会帝自往寿安视坤陵役者，道路泥泞，桥多坏。
帝问主者为谁，宦官对属河南。
帝怒，下贯狱；狱吏榜掠，体无完肤，明日，传诏杀之。
崇韬谏曰： 贯坐桥道不修，法不至死。 
帝怒曰： 太后灵驾将发，天子朝夕往来，桥道不修，卿言无罪，是党也！ 
崇韬曰： 陛下以万乘之尊，怒一县令，使天下谓陛下用法不平，臣之罪也。 
帝曰： 既公所爱，任公裁之。 
拂衣起入宫，崇韬随之，论奏不已；帝自阖殿门，崇韬不得入。
贯竟死，暴尸府门，远近冤之。
丁亥，遣吏部侍郎李德休等赐吴越国王玉册、金印，红袍御衣。
九月，蜀主与太后、太妃游青城山，历丈人观、上清宫，遂至彭州阳平化、汉州三学山而还。
乙未，立皇子继岌为魏王。
丁酉，帝与宰相议伐蜀，威胜节度使李绍钦素谄事宣徽使李绍宏，绍宏荐 绍钦有盖世奇才，虽孙、吴不如，可以大任。 
郭崇韬曰： 段凝亡国之将，奸谄绝伦，不可信也。 
众举李嗣源，崇韬曰： 契丹方炽，总管不可离河朔。
魏王地当储副，未立殊功，请依故事，以为伐蜀都统，成其威名。 
帝曰： 儿幼，岂能独往，当求其副。 
既而曰： 无以易卿。 
庚子，以魏王继岌充西川四面行营都统，崇韬充东北面行营都招讨制置等使，军事悉以委之。
又以荆南节度使高季兴充东南面行营都招讨使，凤翔节度使李继严充都供军转运应接等使，同州节度使李令德充行营副招讨使，陕州节度使李绍琛充蕃汉马步军都排陈斩斫使兼马步军都指挥使，西京留守张筠充西川管内安抚应接使，华州节度使毛璋充左厢马步都虞候，邠州节度使董璋充右厢马步都虞候，客省使李严充西川管内招抚使，将兵六万伐蜀，仍诏季兴自取夔、忠、万三州为巡属。
都统置中军，以供奉官李从袭充中军马步都指挥监押，高品李廷安、吕知柔充魏王府通谒。
辛丑，以工部尚书任圜、翰林学士李愚并参预都统军机。
自六月甲午雨，罕见日星，江河百川皆溢，凡七十五日乃霁。
郭崇韬以北都留守孟知祥有荐引旧恩，将行，言于上曰： 孟知祥信厚有谋，若得西川而求帅，无逾此人者。 
又荐鄴都副留守张宪谨重有识，可为相，戊申，大军西行。
蜀安重霸劝王承休请蜀主东游秦州。
承休到官，即毁府署，作行宫，大兴力役，强取民间女子教歌舞，图形遗韩昭，使言于蜀主；又献花木图，盛称秦州山川土风之美。
蜀主将如秦州，群臣谏者甚众，皆不听；王宗弼上表谏，蜀主投其表于地；太后涕泣不食，止之，亦不能得。
前秦州节度判官蒲禹卿上表几二千言，其略曰： 先帝艰难创业，欲传之万世。
陛下少长富贵，荒色惑酒。
秦州人杂羌、胡，地多瘴疠，万众困于奔驰，郡县罢于供亿。
凤翔久为仇雠，必生衅隙；唐国方通欢好，恐怀疑贰。
先皇未尝无故盘游，陛下率意频离宫阙。
秦皇东狩，銮驾不还；炀帝南巡，龙舟不返。
蜀都强盛，雄视邻邦，边亭无烽火之虞，境内有腹心之疾，百姓失业，盗贼公行。
昔李势屈于桓温，刘禅降于邓艾，山河险固，不足凭恃。 
韩昭谓禹卿曰： 吾收汝表，俟主上西归，当使狱吏字字问汝！ 
王承休妻严氏美，蜀主私焉，故锐意欲行。
冬，十月，排陈斩斫使李绍琛与李严将骁骑三千、步兵万人为前锋，招讨判官陈乂至宝鸡，称疾乞留。
李愚厉声曰： 陈乂见利则进，惧难则止。
今大军涉险，人心易摇，宜斩以徇！ 
由是军中无敢顾望者。
乂，蓟州人也。
癸亥，蜀主引兵数万发成都，甲子，至汉州。
武兴节度使王承捷告唐兵西上，蜀主以为群臣同谋沮己，犹不信，大言曰： 吾方欲耀武。 
遂东行。
在道与群臣赋诗，殊不为意。
丁丑，李绍琛攻蜀威武城，蜀指挥使唐景思将兵出降；城使周彦禋等知不能守，亦降。
景思，秦州人也。
得城中粮二十万斛。
绍琛纵其败兵万馀人逸去，因倍道趣凤州，李严飞书以谕王承捷。
李继严竭凤翔蓄积以馈军，不能充，人情忧恐。
郭崇韬入散关，指其山曰： 吾辈进无成功，不复得还此矣。
当尽力一决。
今馈运将竭，宜先取凤州，因其粮。 
诸将皆言蜀地险固，未可长驱，宜按兵观衅。
崇韬以问李愚，愚曰： 蜀人苦其主荒淫，莫为之用。
宜乘其人情崩离，风驱霆击，彼皆破胆，虽有险阻，谁与守之！
兵势不可缓也。 
是日李绍琛告秉，崇韬喜，谓李愚曰： 公料敌如此，吾复何忧！ 
乃倍道而进。
戊寅，王承捷以凤、兴、文、扶四州印节迎降，得兵八千，粮四十万斛。
崇韬曰： 平蜀必矣！ 
即以都统牒命承捷摄武兴节度使。
己卯，蜀主至利州，威武败卒奔还，始信唐兵之来。
王宗弼、宋光嗣言于蜀主曰： 东川、山南兵力尚完，陛下但以大军扼利州，唐人安敢悬兵深入！ 
从之。
庚辰，以随驾清道指挥使王宗勋、王宗俨、兼侍中王宗昱为三招讨，将兵三万逆战。
从驾兵自绵、汉至深渡，千里相属，皆怨愤，曰： 龙武军粮赐倍于它军，它军安能御敌！ 
李绍琛等过长举，兴州都指挥使程奉琏将所部兵五百来降，且请先治桥栈以俟唐军，由是军行无险阻之虞。
辛巳，兴州刺史王承鉴弃城走，绍琛等克兴州，郭崇韬以唐景思摄兴州刺史。
乙酉，成州刺史王承朴弃城走。
李绍琛等与蜀三招讨战于三泉，蜀兵大败，斩首五千级，馀众溃走。
又得粮十五万斛于三泉，由是军食优足。
戊子，葬贞简太后于坤陵。
蜀主闻王宗勋等败，自利州倍道西走，断桔柏津浮梁；使中书令、判六军诸卫事王宗弼将大军守利州，且令斩王宗勋等三招讨。
李绍琛昼夜兼行趣利州。
蜀武德留后宋光葆遗郭崇韬书， 请唐兵不入境，当举巡属内附；苟不如约，则背城决战以报本朝。 
崇韬复书抚纳之。
己丑，魏王继岌至兴州，光葆以梓、绵、剑、龙、普五州，武定节度使王承肇以洋、蓬、壁三州，山南节度使兼侍中王宗威以梁、开、通、渠、麟五州，阶州刺史王承岳以阶州，皆降。
承肇，宗侃之子也。
自馀城镇皆望风款附。
天雄节度使王承休与副使安重霸谋掩击唐军，重霸曰： 击之不胜，则大事去矣。
蜀中精兵十万，天下险固，唐兵虽勇，安能直度剑门邪！
然公受国恩，闻难不可不赴，愿与公俱西。 
承休素亲信之，以为然。
重霸请赂羌人买文、扶州路以归；承休从之，使重霸将龙武军及所募兵万二千人以从。
将行，州人饯于城外。
承休上道，重霸拜于马前曰： 国家竭力以得秦、陇，若从开府还朝，谁当守之！
开府行矣，重霸请为公留守。 
承休业已上道，无如之何，遂与招讨副使王宗汭自文、扶而南。
其地皆不毛，羌人抄之，且战且行，士卒冻馁，比至茂州，馀众二千而已。
重霸遂以秦、陇来降。
