起阏逢执徐二月，尽旃蒙大荒落七月，凡一年有奇。
齐王中开运元年
二月，甲辰朔，命前保义节度使石赟守麻家口，前威胜节度使何重建守杨刘镇，护圣都指挥使白再荣守马家口，西京留守安彦威守河阳。
未几，周儒引契丹将麻答自马家口济河，营于东岸，攻郓州北津以应杨光远。
麻答，契丹主之从弟也。
乙巳，遣侍卫马军都指挥使、义成节度使李守贞、神武统军皇甫遇、陈州防御使梁汉璋、怀州刺史薛怀让将兵万人，缘河水陆俱进。
守贞，河阳；汉璋，应州；怀让，太原人也。
丙午，契丹围高行周、符彦卿及先锋指挥使石公霸于戚城。
先是景延广令诸将分地而守，无得相救。
行周等告急，延广徐白帝，帝自将救之。
契丹解去，三将泣诉救兵之缓，几不免。
戊申，李守贞等至马家口。
契丹遣步卒万人筑垒，散骑兵于其外，馀兵数万屯河西，船数十艘渡兵，未已，晋兵薄之，契丹骑兵退走，晋兵进攻其垒，拔之。
契丹大败，乘马赴河溺死者数千人，俘斩亦数千人。
河西之兵恸哭而去，由是不敢复东。
辛亥，定难节度使李彝殷奏将兵四万自麟州济河，侵契丹之境。
壬子，以彝殷为契丹西南面招讨使。
初，契丹主得贝州、博州，皆抚尉其人，或拜官赐服章。
及败于戚城及马家口，忿恚，所得民，皆杀之，得军士，燔炙之。
由是晋人愤怒，戮力争奋。
杨光远将青州兵欲西会契丹。戊午，诏石赟分兵屯郓州以备之。
诏刘知远将部兵自土门出恒州击契丹，又诏会杜威、马全节于邢州。
知远引兵屯乐平不进。
帝居丧期年，即于宫中奏细声女乐。
及出师，常令左右奏三弦琵琶，和以羌笛，击鼓歌舞，曰： 此非乐也。 
庚申，百官表请听乐，诏不许。
壬戌，杨光远围棣州，刺史李琼出兵击败之，光远烧营走还青州。
癸亥，以前威胜节度使何重建为东面马步都部署，将兵屯郓州。
阶、成义军指挥使王君怀帅所部千馀人叛降蜀，请为乡导以取阶、成。
甲子，蜀人攻阶州。
契丹伪弃元城去，伏精骑于古顿丘城，以俟晋军与恒、定之兵合而击之。
鄴都留守张从恩屡奏虏已遁去；大军欲进追之，会霖雨而止。
契丹设伏旬日，人马饥疲。赵延寿曰： 晋军悉在河上，畏我锋锐，必不敢前，不如即其城下，四合攻之，夺其浮梁，则天下定矣。 
契丹主从之，三月，癸酉朔，自将兵十馀万陈于澶州城北，东西横掩城之两隅，登城望之，不见其际。
高行周前军在戚城之南，与契丹战，自午至晡，互有胜负。
契丹主以精兵当中军而来，帝亦出陈以待之。
契丹主望见晋军之盛，谓左右曰： 杨光远言晋兵半已馁死，今何其多也！ 
以精骑左右略陈，晋军不动，万弩齐发，飞矢蔽地。
契丹稍却；又攻晋陈之东偏，不克。
苦战至暮，两军死者不可胜数。
昏后，契丹引去，营于三十里之外。
乙亥，契丹主帐下小校窃其马亡来，云契丹已传木书，收军北去。
景延广疑其诈，闭壁不敢追。
汉主命中书令、都元帅越王弘昌谒烈宗陵于海曲，至昌华宫，使盗杀之。
契丹主自澶州北分为两军，一出沧、德，一出深、冀而归。
所过焚掠，方广千里，民物殆尽。
留赵延照为贝州留后。
麻答陷德州，擒刺史尹居璠。
闽拱宸都指挥使硃文进，阁门使连重遇，既弑康宗，常惧国人之讨，相与结婚以自固。
闽主曦果于诛杀，尝游西园，因醉杀控鹤指挥使魏从朗。
从朗，硃、连之党也。
又尝酒酣诵白居易诗云： 惟有人心相对间，咫尺之情不能料。 因举酒属二人。二人起，流涕再拜，曰： 臣子事君父，安有他志！ 
曦不应。二人大惧。
李后妒尚贤妃之宠，欲弑曦而立其子亚澄，使人告二人曰： 主人殊不平于二公，奈何？ 
会后父李真有疾，乙酉，曦如真第问疾。
文进、重遇使拱宸马步使钱达弑曦于马上，召百官集朝堂，告之曰： 太祖昭武皇帝，光启闽国，今子孙淫虐，荒坠厥绪。天厌王氏，宜更择有德者立之。 
众莫敢言。
重遇乃推文进升殿，被衮冕，帅群臣北面再拜称臣。
文进自称闽主，悉收王氏宗族延喜以下少长五十馀人，皆杀之。
葬闽主曦，谥曰睿文广武明圣元德隆道大孝皇帝，庙号景宗。
以重遇总六军。
礼部尚书、判三司郑元弼抗辞不屈，黜归田里，将奔建州，文进杀之。
文进下令，出宫人，罢营造，以反曦之政。
殷主延政遣统军使吴成义将兵讨文进，不克。
文进加枢密使鲍思润同平章事，以羽林统军使黄绍颇为泉州刺史，左军使程文纬为漳州刺史。
汀州刺史同安许文稹，举郡降之。
丁亥，诏太原、恒、定兵各还本镇。
辛卯，马全节攻契丹泰州，拔之。
敕天下籍乡兵，每七户共出兵械资一卒。
秦州兵救阶州，出黄阶岭，败蜀兵于西平。
汉以户部侍郎陈偓同平章事。
夏，四月，丁未，缘河巡检使梁进以乡社兵复取德州。
己酉，命归德节度使高行周、保义节度使王周留镇澶州。
庚戌，帝发澶州；甲寅，至大梁。
侍卫马步都指挥使、天平节度使、同平章事景延广，既为上下所恶，帝亦惮其不逊难制；桑维翰引其不救戚城之罪，辛酉，加延广兼侍中，出为西京留守。
以归德节度使兼侍中高行周为侍卫马步都指挥使。
延广郁郁不得志，见契丹强盛，始忧国破身危，遂日夜纵酒。
朝廷因契丹入寇，国用愈竭，复遣使者三十六人分道括率民财，各封剑以授之。
使者多从吏卒，携锁械、刀仗入民家，小大惊惧，求死无地。
州县吏复因缘为奸。
河南府出缗钱二十万，景延广率三十七万。
留守判官河南卢亿言于延广曰： 公位兼将相，富贵极矣。
今国家不幸，府库空竭，不得已取于民。公何忍复因而求利，为子孙之累乎！ 
延广惭而止。
先是，诏以杨光远叛，命兗州修守备。
泰宁节度使安审信，以治楼堞为名，率民财以实私藏。
大理卿张仁愿为括率使，至兗州，赋缗钱十万。
值审信不在，拘其守藏吏，指取钱一囷，已满其数。
戊寅，命侍卫马步军都虞候、泰宁节度使李守贞将步骑二万讨杨光远于青州，又遣神武统军洛阳潘环及张彦泽等将兵屯澶州，以备契丹。
契丹遣兵救青州，齐州防御使堂阳薛可言邀击，败之。
丙戌，诏诸州所籍乡兵，号武定军，凡得七万馀人。
时兵荒之馀，复有此扰，民不聊生。
丁亥，鄴都留守张从恩上言： 赵延照虽据贝州，麾下兵皆久客思归，宜速进军攻之。 
诏以从恩为贝州行营都部署，督诸将击之。
辛卯，从恩奏赵延照纵火大掠，弃城而遁，屯于瀛、莫，阻水自固。
硃文进遣使如唐，唐主囚其使，将伐之，会天暑、疾疫而止。
六月，辛酉，官军拔淄州，斩其刺史刘翰。
太尉、侍中冯道虽为首相，依违两可，无所操决。
或谓帝曰： 冯道，承平之良相；今艰难之际，譬如使禅僧飞鹰耳。 
癸卯，以道为匡国节度使，兼侍中。
乙巳，汉主幽齐王弘弼于私第。
或谓帝曰： 陛下欲御北狄，安天下，非桑维翰不可。 
丙午，复置枢密院，以维翰为中书令兼枢密使，事无大小，悉以委之。
数月之间，朝廷差治。
滑州河决，浸汴、曹、单、濮、郓五州之境，环梁山合于汶。
诏大发数道丁夫塞之。
既塞，帝欲刻碑纪其事。
中书舍人杨昭俭谏曰： 陛下刻石纪功，不若降哀痛之诏；染翰颂美，不若颁罪己之文。 
帝善其言而止。
初，高祖割北边之地以赂契丹，由是府州刺史折从远亦北属。
契丹欲尽徙河西之民以实辽东，州人大恐，从远因保险拒之。
及帝与契丹绝，遣使谕从远使攻契丹。
从远引兵深入，拔十馀寨。
戊午，以从远为府州团练使。从远，云州人也。
甲子，复置翰林学士。
戊辰，以右散骑常侍李慎仪为兵部侍郎、翰林学士承旨，都官郎中刘温叟、金部郎中、知制诰武强徐台符、礼部郎中李澣、主客员外郎宗城范质，皆为学士。
温叟，岳之子也。
秋，七月，辛未朔，大赦，改元。
己丑，以太子太傅刘昫为司空兼门下侍郎、同平章事。
八月，辛丑朔，以河东节度使刘知远为北面行营都统，顺国节度使杜威为都招讨使，督十三节度以备契丹。
桑维翰两秉朝政，出杨光远、景延广于外，至是一制指挥，节度使十五人无敢违者，时人服其胆略。
朔方节度使冯晖上章自陈未老可用，而制书见遗。
维翰诏禁直学士使为答诏曰： 非制书勿忘，实以朔方重地，非卿无以弹压。
比欲移卿内地，受代亦须奇才。 
晖得诏，甚喜。
时军国多事，百司及使者咨请辐氵奏，维翰随事裁决，初若不经思虑，人疑其疏略；退而熟议之，亦终不能易也。
然为相颇任爱憎，一饭之恩、睚眦之怨必报，人亦以此少之。
契丹之入寇也，帝再命刘知远会兵山东，皆后期不至。
帝疑之，谓所亲曰： 太原殊不助朕，必有异图。
果有分，何不速为之！ 
至是虽为都统，而实无临制之权，密谋大计，皆不得预。
知远亦自知见疏，但慎事自守而已。
郭威见知远有忧色，谓知远曰： 河东山河险固，风俗尚武，士多战马，静则勤稼穑，动则习军旅，此霸王之资也，何忧乎！ 
硃文进自称威武留后，权知闽国事，遣使奉表称籓于晋。
癸丑，以文进为威武节度使，知闽国事。
癸亥，置镇宁军于澶州，以濮州隶焉。
初，吴濠州刺史刘金卒，子仁规代之；仁规卒，子崇俊代之。
唐烈祖置定远军于濠州，以崇俊为节度使。
会清淮节度使姚景卒，崇俊厚赂权要，求兼领寿州。
唐主阳为不知其意，徙崇俊为清淮节度使，以楚州刺史刘彦贞为濠州观察使，驰往代之；崇俊悔之。
彦贞，信之子也。
九月，庚午朔，日有食之。
丙子，契丹寇遂城、乐寿，深州刺史康彦进击却之。
冬，十月，丙午，汉主毒杀镇王弘泽于邕州。
殷主延政遣其将陈敬佺以兵三千屯尤溪及古田，卢进以兵二千屯长溪。
泉州散员指挥使桃林留从效谓同列王忠顺、董思安、张汉思曰： 硃文进屠灭王氏，遣腹心分据诸州。
吾属世受王氏恩，而交臂事贼，一旦富沙王克福州，吾属死有馀愧！ 
众以为然。
十一月，从效等各引军中所善壮士，夜饮于从效之家，从效给之曰： 富沙王已平福州，密旨令吾属讨黄绍颇。
吾观诸君状貌，皆非久处贫贱者。
从吾言，富贵可图；不然，祸且至矣。 
众皆踊跃，操白梃，逾垣而入，执绍颇，斩之。
从效持州印诣王继勋第，请主军府。
从效自称平贼统军使，函绍颇首，遣副兵马使临淮陈洪进赍诣建州。
洪进至尤溪，福州戍兵数千遮道。
洪进绐之曰： 义师已诛硃福州，吾倍道嗣君于建州，尔辈尚守此何为乎？ 
以绍颇首示之，众遂溃，大将数人从洪进诣建州。
延政以继勋为侍中、泉州刺史，从效、忠顺、思安、洪进皆为都指挥使。
漳州将程谟闻之，立杀刺史程文纬，立王继成权州事。
继勋、继成，皆延政之从子也，硃文进之灭王氏，二人以疏远获全。
汀州刺史许文稹奉表请降于殷。
十二月，癸丑，加硃文进同平章事，封闽国王。
李守贞围青州经时，城中食尽，饿死者太半。
契丹援兵不至，杨光远遥稽首于契丹曰： 皇帝，皇帝，误光远矣！ 
其子承勋、承祚、承信劝光远降，冀全其族。
光远不许，曰： 吾昔在代北，尝以纸钱祭天池而沈，人皆言当为天子，姑待之。 
丁巳，承勋斩劝光远反者节度判官丘涛等，送其首于守贞，纵火大噪，劫其父出居私第，上表待罪，开城纳官军。
硃文进闻黄绍颇死，大惧，以重赏募兵二万，遣统军使林守谅、内客省使李廷锷将之攻泉州，钲鼓相闻五百里。
殷主延政遣大将军杜进将兵二万救泉州，留从效开门与福州兵战，大破之，斩守谅，执廷锷。
延政遣统军使吴成义帅战舰千艘攻福州，硃文进遣子弟为质于吴越以求救。
初，唐翰林待诏臧循，与枢密副使查文徽同乡里，循常为贾人，习福建山川，为文徽画取建州之策。
文徽表请用兵击王延政，国人多以为不可。
唐主以文徽为江西安抚使，循行境上，觇其可否；文徽至信州，奏言攻之必克。
唐主以洪州营屯都虞候边镐为行营招讨诸军都虞候，将兵从文徽伐殷。
文徽自建阳进屯盖竹，闻漳、泉、汀三州皆隆于殷，殷将张汉真自镛州将兵八千将至，文徽惧，退保建阳。
臧循屯邵武，邵武民导殷兵袭破循军，执循送建州斩之。
朝廷以杨光远罪大，而诸子归命，难于显诛，命李守贞以便宜从事。
闰月，癸酉，守贞入青州，遣人拉杀光远于别第，以病死闻。
丙戌，起复杨承勋，除汝州防御使。
殷吴成义闻有唐兵，诈使人告福州吏民曰： 唐助我讨贼臣，大兵今至矣。 
福人益惧。乙未，硃文进遣同平章事李光准等奉国宝于殷。
丁酉，福州南廊承旨林仁翰谓其徒曰： 吾曹世事王氏，今受制贼臣，富沙王至，何面见之！ 
帅其徒三十人被甲趣连重遇第，重遇方严兵自卫，三十人者望之，稍稍遁去。
仁翰执槊直前刺重遇，杀之，斩其首以示众曰： 富沙王且至，汝辈族矣！
今重遇已死，何不亟取文进以赎罪！ 
众踊跃从之，遂斩文进，迎吴成义入城，函二首送建州。
契丹复大举入寇，卢龙节度使赵延寿引兵先进。
契丹前锋至邢州，顺国节度使杜威遣使间道告急。
帝欲自将拒之，会有疾，命天平节度使张从思、鄴都留守马全节、护国节度使安审琦会诸道兵屯邢州，武宁节度使赵在礼屯鄴都。
契丹主以大兵继至，建牙于元氏。
朝廷惮契丹之盛，诏从恩等引兵稍却，于是诸军恟惧，无复部伍，委弃器甲，所过焚掠，比至相州，不复能整。
齐王中开运二年
春，正月，诏赵在礼还屯澶州，马全节还鄴都；又遣右神武统军张彦泽屯黎阳，西京留守景延广自滑州引兵守胡梁渡。
庚子，张从恩奏契丹逼邢州，诏滑州，鄴都复进军拒之。
义成节度使皇甫遇将兵趣邢州。
契丹寇邢、洺、磁三州，杀掠殆尽，入鄴都境。
壬子，张从恩、马全节、安审琦悉以行营兵数万，陈于相州安阳水之南。
皇甫遇与濮州刺史慕容彦超将数千骑前觇契丹，至鄴县，将渡漳水，遇契丹数万，遇等且战且却。至榆林店，契丹大至，二将谋曰： 吾属今走，死无遗矣！ 
乃止，布陈，自午至未，力战百馀合，相杀伤甚众。
遇马毙，因步战；其仆杜知敏以所乘马授之，遇乘马复战。
久之，稍解；顾知敏已为契丹所擒，遇曰： 知敏义士，不可弃也。 
与彦超跃马入契丹陈，取知敏而还。
俄而契丹继出新兵来战。二将曰： 吾属势不可走，以死报国耳。 
日且幕，安阳诸将怪觇兵不还，安审琦曰： 皇甫太师寂无声问，必为虏所困。 
语未卒，有一骑白遇等为虏数万所围；审琦即引骑兵出，将救之，张从恩曰： 此言未足信。必若虏众猥至，尽吾军，恐未足以当之，公往何益！ 
审琦曰： 成败，天也。万一不济，当共受之。
借使虏不南来，坐失皇甫太师，吾属何颜以见天下！ 
遂逾水而进。
契丹望见尘起，即解去。
遇等乃得还，与诸将俱归相州，军中皆服二将之勇。
彦超本吐谷浑也，与刘知远同母。
契丹亦引军退，其众自相惊曰： 晋军悉至矣！ 
时契丹主在邯郸，闻之，即时北遁，不再宿，至鼓城。
是夕，张从恩等议曰： 契丹倾国而来，吾兵不多，城中粮不支一旬，万一有奸人往告吾虚实，虏悉众围我，死无日矣。
不若引军就黎阳仓，南倚大河以拒之，可以万全。 
议未决，从恩引兵先发，诸军继之；扰乱失亡，复如发邢州之时。
从恩等留步兵五百守安阳桥，夜四鼓，知相州事符彦伦谓将佐曰： 此夕纷纭，人无固志，五百弊卒，安能守桥！ 
即召入，乘城为备。
至曙，望之，契丹数万骑已陈于安阳水北，彦伦命城上扬旌鼓噪约束，契丹不测。
日加辰，赵延寿与契丹惕隐帅众逾水，环相州而南，诏右神武统军张彦泽将兵趣相州。
延寿等至汤阴，闻之，甲寅，引还；马全节等拥大军在黎阳，不敢追。
延寿悉陈甲骑于相州城下，若将攻城状，符彦伦曰： 此虏将走耳。 
出甲卒五百，陈于城北以待之；契丹果引去。
以天平节度使张从恩权东京留守。
庚申，振武节度使折从远击契丹，围胜州，遂攻朔州。
帝疾小愈，河北相继告急。
帝曰： 此非安寝之时。 
乃部分诸将为行计。
更命武定军曰天威军。
北面副招讨使马全节等奏： 据降者言，虏众不多，宜乘其散归种落，大举径袭幽州。 
帝以为然，征兵诸道。
壬戌，下诏亲征；乙丑，帝发大梁。
闽之故臣共迎殷主延政，请归福州，改国号曰闽。
延政以方有唐兵，未暇徙都，以从子门下侍郎、同平章事继昌都督南都内外诸军事，镇福州；以飞捷指挥使黄仁讽为镇遏使，将后卫之。
林仁翰至福州，闽主赏之甚薄。仁翰未尝自言其功。
发南都侍卫及两军甲士万五千人，诣建州以拒唐。
二月，壬辰朔，帝至滑州，壬申，命安审琦屯鄴都。
甲戌，帝发滑州；乙亥，至澶州。
己卯，马全节等诸军以次北上。
刘知远闻之曰： 中国疲弊，自守恐不足，乃横挑强胡，胜之犹有后患，况不胜乎！ 
契丹自恒州还，以羸兵驱牛羊过祁州城下，刺史下邳沈斌出兵击之；契丹以精骑夺其城门，州兵不得还。
赵延寿知城中无馀兵，引契丹急攻之；斌在上，延寿语之曰： 沈使君，吾之故人， 择祸莫若轻 ，何不早降！ 
斌曰： 侍中父子失计陷身虏庭，忍帅犬羊以残父母之邦；不自愧耻，更有骄色，何哉！
沈斌弓折矢尽，宁为国家死耳，终不效公所为！ 
明日，城陷，斌自杀。
丙戌，诏北面行营都招讨使杜威以本道兵会马全节等进军。
端明殿学士、户部侍郎冯玉，宣徽北院使、权侍卫马步都虞候太原李彦韬，皆挟恩用事，恶中书令桑维翰，数毁之。
帝欲罢维翰政事，李崧、刘昫固谏而止。
维翰知之，请以玉为枢密副使，玉殊不平。
丙申，中旨以玉为户部尚书、枢密使，以分维翰之权。
彦韬少事阎宝，为仆夫，后隶高祖帐下。
高祖自太原南下，留彦韬侍帝，为腹心，由是有宠。
性纤巧，与嬖幸相结，以蔽帝耳目，帝委信之，至于升黜将相，亦得预议。
常谓人曰： 吾不知朝廷设文官何所用，且欲澄汰，徐当尽去之。 
唐查文徽表求益兵，唐主以天威都虞候何敬洙为建州行营招讨马步都指挥使，将军祖全恩为应援使，姚凤为都监，将兵数千会攻建州，自崇安进屯赤岭。
闽主延政遣仆射杨思恭、统军使陈望将兵万人拒之，列栅水南，旬馀不战，唐人不敢逼。
思恭以延政之命督望战。望曰： 江、淮兵精，其将习武事。
国之安危，系此一举，不可不万全而后动。 
思恭怒曰： 唐兵深侵，陛下寝不交睫，委之将军。
今唐兵不出数千，将军拥众万馀，不乘其未定而击之，有如唐兵惧而自退，将军何面目见陛下乎！ 
望不得已，引兵涉水与唐战。
全恩等以大兵当其前，使奇兵出其后，大破之。
望死，思恭仅以身免。
延政大惧，婴城自守，召董思安、王忠顺，使将泉州兵五千诣建州，分守要害。
初，高祖置德清军于故澶州城，乃契丹入寇，澶州、鄴都之间，城戍俱陷。
议者以澶州、鄴都相去五十里，宜于中涂筑城以应接南北，从之。
三月，戊戌，更筑德清军城，合德清、南乐之民以实之。
初，光州人李仁达，仕闽为元从指挥使，十五年不迁职。
闽主曦之世，叛奔建州，闽主延政以为将。
及硃文进弑曦，复叛奔福州，陈取建州之策。
文进恶其反覆，黜居福清。
浦城人陈继珣，亦叛闽主延政奔福州，为曦画策取建州，曦以为著作郎。
及延政得福州，二人皆不自安。
王继昌暗弱嗜酒，不恤将士，将士多怨。
仁达潜入福州，与继珣说黄仁讽曰： 今唐兵乘胜，建州孤危。
富沙王不能保建州，安能保福州！
昔王潮兄弟，光山布衣耳，取福建如反掌。
况吾辈乘此机会，自图富贵，何患不如彼乎！ 
仁讽然之。
是夕，仁达等引甲士突入府舍，杀继昌及吴成义。
仁达欲自立，恐众心未服，以雪峰寺僧卓岩明素为众所重，乃言： 此僧目重瞳子，手垂过膝，真天子也。 
相与迎之。
己亥，立以为帝，解去衲衣，被以衮冕，帅将吏北面拜之。然犹称天福十年，遣使奉表称籓于晋。
延政闻之，族黄仁讽家，命统军使张汉真将水军五千，会漳、泉兵讨岩明。
乙巳，杜威等诸军会于定州，以供奉官萧处钧权知祁州事。
庚戌，诸军攻契丹，泰州刺史晋廷谦举州降。
甲寅，取满城，获契丹酋长没剌及其兵二千人。
乙卯，取遂城。
赵延寿部曲有降者言： 契丹主还至虎北口，闻晋取泰州，复拥众南向，约八万馀骑，计来夕当至，宜速为备。 
杜威等惧，丙辰，退保泰州。
戊午，契丹至泰州。
己未，晋军南行，契丹踵之。
晋军至阳城，庚申，契丹大至。
晋军与战，逐北十馀里，契丹逾白沟而去。
壬戌，晋军结陈而南，胡骑四合如山，诸军力战拒之。
是日，才行十馀里，人马饥乏。
癸亥，晋军至白团卫村，埋鹿角为行寨。
契丹围之数重，奇兵出寨后断粮道。
是夕，东北风大起，破屋折树；营中掘井，方及水辄崩，士卒取其泥，帛绞而饮之，人马俱渴。
至曙，风尤甚。
契丹主坐奚车中，令其众曰： 晋军止此耳，当尽擒之，然后南取大梁！ 
命铁鹞四面下马，拔鹿角而入，奋短兵以击晋军，又顺风纵火扬尘以助其势。
军士皆愤怒，大呼曰： 都招讨使何不用兵，令士卒待死！ 
诸将请出战，杜威曰： 俟风稍缓，徐观可否。 
马步都监李守贞曰： 彼众我寡，风沙之内，莫测多少，惟力斗者胜，此风乃助我也；若俟风止，吾属无类矣。 
即呼曰： 诸军齐击贼！ 
又谓威曰： 令公善守御，守贞以中军决死矣！ 
马军左厢都排陈使张彦泽召诸将问计，皆曰： 虏得风势，宜俟风回与战。 
彦泽亦以为然。
诸将退，马军右厢副排陈使太原药元福独留，谓彦泽曰： 今军中饥渴已甚，若俟风回，吾属已为虏矣。
敌谓我不能逆风以战，宜出其不意急击之，此兵之诡道也。 
马步左右厢都排陈使符彦卿曰： 与其束手就擒，曷若以身徇国！ 
乃与彦泽、元福及左厢都排陈使皇甫遇引精骑出西门击之，诸将继至。
契丹却数百步。
彦卿等谓守贞曰： 且曳队往来乎？直前奋击，以胜为度乎？ 
守贞曰： 事势如此，安可回鞚！
宜长驱取胜耳！ 
彦卿等跃马而去，风势益甚，昏晦如夜，彦卿等拥万馀骑横击契丹，呼声动天地，契丹大败而走，势如崩山。
李守贞亦令步兵尽拔鹿角出斗，步骑俱进，逐北二十馀里。
铁鹞既下马，苍皇不能复上，皆委弃马及铠仗蔽地。
契丹散卒至阳城东南水上，稍复布列。
杜威曰： 贼已破胆，不宜更令成列！ 
遣精骑击之，皆渡水去。契丹主乘奚车走十馀里，追兵急，获一橐驼，乘之而走。
诸将请急追之。
杜威扬言曰： 逢贼幸不死，更索衣囊邪？ 
李守贞曰： 两日人马渴甚，今得水饮之，皆足重，难以追寇，不若全军而还。 
乃退保定州。
契丹主至幽州，散兵稍集；以军失利，杖其酋长各数百，唯赵延寿得免。
乙丑，诸军自定州引归。
诏以泰州隶定州。
夏，四月，辛巳，帝发澶州，甲申，还大梁。
己丑，复以鄴都为天雄军。
闽张汉真至福州，攻其东关。
黄仁讽闻其家夷灭，开门力战，大破闽兵，执汉真，入城，斩之。
卓岩明无它方略，但于殿上噀水散豆，作诸法事而已。
又遣使迎其父于莆田，尊为太上皇。
李仁达既立岩明，自判六军诸卫事，使黄仁讽屯西门，陈继珣屯北门。
仁讽从容谓继珣曰： 人之所以为人，以有忠、信、仁、义也。
吾顷尝有功于富沙，中间叛之，非忠也；人以从子托我而与人杀之，非信也；属者与建兵战，所杀皆乡曲故人，非仁也；弃妻子，使人鱼肉之，非义也。
此身十沉九浮，死有馀愧！ 
因拊膺恸哭。
继珣曰： 大丈夫徇功名，何顾妻子！
宜置此事，勿以取祸。 
仁达闻之，使人告仁讽、继珣谋反，皆杀之。
由是兵权尽归仁达。
五月，丙申朔，大赦。
顺国节度使杜威，久镇恒州，性贪残，自恃贵戚，多不法。
每以备边为名，敛吏民钱帛以充私藏。
富室有珍货或名姝、骏马，皆虏取之；或诬以罪杀之，籍没其家。
又畏懦过甚，每契丹数十骑入境，威已闭门登陴；或数骑驱所掠华人千百过城下，威但真目延颈望之，无意邀取。
由是虏无所忌惮，属城多为所屠，威竟不出一卒救之，千里之间，暴骨如莽，村落殆尽。
威见所部残弊，为众所怨，又畏契丹之强，累表请入朝，帝不许；威不俟报，遽委镇入朝，朝廷闻之，惊骇。
桑维翰言于帝曰： 威固违朝命，擅离边镇。
居常凭恃勋亲，邀求姑息，及疆场多事，曾无守御之意；宜因此时废之，庶无后患。 
帝不悦。
维翰曰： 陛下不忍废之，宜授以近京小镇，勿复委以雄籓。 
帝曰： 威，朕之密亲，必无异志；但宋国长公主切欲相见耳，公勿以为疑！ 
维翰自是不敢复言国事，以足疾辞位。
丙辰，威至大梁。
丁巳，李仁达大阅战士，请卓岩明临视。
仁达阴教军士突前登阶，刺杀岩明。
仁达阳惊，狼狈而走。军士共执仁达，使居岩明之坐。
仁达乃自称威武留后，用保大年号，奉表称籓于唐，亦遣使入贡于晋；并杀岩明之父。
唐以仁达为威武节度使、同平章事，赐名弘义，编之属籍。
弘义又遣使修好于吴越。
己未，杜威献部曲步骑合四千人并铠仗，庚申，又献粟十万斛、刍二十万束，云皆在本道。
帝以其所献骑兵隶扈圣，步兵隶护国，威复请以为牙队，而禀赐皆仰县官。
威又令公主白帝，求天雄节钺，帝许之。
唐兵围建州，屡破泉州兵。
许文稹败唐兵于汀州，执其将时厚卿。
六月，癸酉，以杜威为天雄节度使。
契丹连岁入寇，中国疲于奔命，边民涂地；契丹人畜亦多死，国人厌苦之。
述律太后谓契丹主曰： 使汉人为胡主，可乎？ 
曰： 不可。 
太后曰： 然则汝何故欲为汉主？ 
曰： 石氏负恩，不可容。 
太后曰： 汝今虽得汉地，不能居也；万一蹉跌，悔何所及！ 
又谓其群下曰： 汉儿何得一向眠！
自古但闻汉和蕃，未闻蕃和汉。
汉儿果能回意，我亦何惜与和！ 
桑维翰屡劝帝复请和于契丹以纾国患，帝假开封军将张晖供奉官，使奉表称臣诣契丹，卑辞谢过。
契丹主曰： 使景延广、桑维翰自来，仍割镇、定两道隶我，则可和。 
朝廷以契丹语忿，谓其无和意，乃止。
及契丹主入大梁，谓李崧等曰： 曏使晋使再来，则南北不战矣。 
秋，七月，闽人或告福州援兵谋叛，闽主延政收其铠仗，遣还，伏兵于隘，尽杀之，死者八千馀人，脯其肉以归为食。
唐边镐拔镡州，查文徽之党魏岑、冯延己、延鲁以师出有功，皆踊跃赞成之。
征求供亿，府库为之耗竭，洪、饶、抚、信之民尤苦之。
延政遣使奉表称臣于吴越，请为附庸以求救。
楚王希范疑静江节度使兼侍中、知朗州希杲得人心，遣人伺之。
希杲惧，称疾求归，不许；遣医往视疾，因毒杀之。
