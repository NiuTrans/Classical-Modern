起屠维赤奋若，尽著雍阉茂，凡十年。
孝成皇帝上之上建始元年
春，正月，乙丑，悼考庙灾。
石显迁长信中太仆，秩中二千石。
显既失倚，离权，于是丞相、御史条奏显旧恶；及其党牢梁、陈顺皆免官，显与妻子徙归故郡，忧懑不食，道死。
诸所交结以显为官者，皆废罢；少府五鹿充宗左迁玄菟太守，御史中丞伊嘉为雁门都尉。
司隶校尉涿郡王尊劾奏： 丞相衡、御史大夫谭，知显等颛权擅势，大作威福，为海内患害，不以时白奏行罚，而阿谀曲从，附下罔上，怀邪迷国，无大臣辅政之义，皆不道！
在赦令前。
赦后，衡、谭举奏显，不自陈不忠之罪，而反扬著先帝任用倾覆之徒，妄言 百官畏之，甚于主上 ；卑君尊臣，非所宜称，失大臣体！ 
于是衡渐惧，免冠谢罪，上丞相、侯印绶。
天子以新即位，重伤大臣，乃左迁尊为高陵令。
然群下多是尊者。
衡嘿嘿不自安，每有水旱，连乞骸骨让位。
上辄以诏书慰抚，不许。
立故河间王元弟上郡库令良为河间王。
有星孛于营室。
赦天下。
壬子，封舅诸吏、光禄大夫、关内侯王崇为安成侯；赐舅谭、商、立、根、逢时爵关内侯。
夏，四月，黄雾四塞，诏博问公卿大夫，无有所讳。
谏大夫杨兴、博士驷胜等对，皆以为 阴盛侵阳之气也。
高祖之约，非功臣不侯。
今太后诸弟皆以无功为侯，外戚未曾有也，故天为见异。 
于是大将军凤惧，上书乞骸骨，辞职。
上优诏不许。
御史中丞东海薛宣上疏曰： 陛下至德仁厚，而嘉气尚凝，阴阳不和，殆吏多苛政。
部刺史或不循守条职，举错各以其意，多与郡县事，至开私门，听谗佞，以求吏民过，谴呵及细微，责义不量力；群县相迫促，亦内相刻，流至众庶。
是故乡党阙于嘉宾之欢，九族忘其亲亲之恩，饮食周急之厚弥衰，送往劳来之礼不行。
夫人道不通则阴阳否隔，和气不兴，未必不由此也。
《诗》云： 民之失德，乾侯以愆。 
鄙语曰： 苛政不亲，烦苦伤恩。 
方刺史奏事时，宜明申敕，使昭然知本朝之要务。 
上嘉纳之。
八月，有两月相承，晨见东方。
冬，十二月，作长安南、北郊，罢甘泉、汾阴祠，及紫坛伪饰、女乐、鸾路、骍驹、龙马、石坛之属。
孝成皇帝上之上建始二年
春，正月，罢雍五畤及陈宝祠，皆从匡衡之请也。
辛巳，上始郊祀长安南郊。
赦奉郊县及中都官耐罪徒；减天下赋钱，算四十。
闰月，以渭城延陵亭部为初陵。
三月，辛丑，上始祠后土于北郊。
丙午，立皇后许氏。
后，车骑将军嘉之女也。
元帝伤母恭哀后居位日浅而遭霍氏之辜，故选嘉女以配太子。
上自为太子时，以好色闻；及即位，皇太后诏采良家女以备后宫。
大将军武库令杜钦说王凤曰： 礼，一娶九女，所以广嗣重祖也。
娣侄虽缺不复补，所以养寿塞争也。
故后妃有贞淑之行，则胤嗣有贤圣之君；制度有威仪之节，则人君有寿考之福。
废而不由，则女德不厌；女德不厌，则寿命不究于高年。
男子五十，好色未衰；妇人四十，容貌改前；以改前之容侍于未衰之年，而不以礼为制，则其原不可救而后徠异态；后徠异态，则正后自疑，而支庶有间適之心。
是以晋献被纳谗之谤，申生蒙无罪之辜。
今圣主富于春秋，未有適嗣，方乡术入学，未亲后妃之议。
将军辅政，宜因始初之隆，建九女之制，详择有行义之家，求淑女之质，毋必有声色技能，为万世大法。
夫少戒之在色，《小卞》之作，可为寒心。
唯将军常以为忧！ 
凤白之太后，太后以为故事无有；凤不能自立法度，循故事而已。
凤素重钦，故置之莫府，国家政谋常与钦虑之，数称达名士，裨正阙失；当世善政多出于钦者。
夏，大旱。
匈奴呼韩邪单于嬖左伊秩訾兄女二人；长女颛渠阏氏生二子，长曰且莫车，次曰囊知牙斯；少女为大阏氏，生四子，长曰雕陶莫皋，次曰且麋胥，皆长于且莫车，少子咸、乐二人，皆小于囊知牙斯。
又它阏氏子十馀人。
颛渠阏氏贵，且莫车爱，呼韩邪病且死，欲立且莫车。
颛渠阏氏曰： 匈奴乱十馀年，不绝如发，赖蒙汉力，故得复安。
今平定未久，人民创艾战斗。
且莫车年少，百姓未附，恐复危国。
我与大阏氏一家共子，不如立雕陶莫皋。 
大阏氏曰： 且莫车虽少，大臣共持国事。
今舍贵立贱，后世必乱。 
单于卒从颛渠阏氏计，立雕陶莫皋，约令传国与弟。
呼韩邪死，雕陶莫皋立，为复株累若鞮单于。
复株累若鞮单于以且麋胥为左贤王，且莫车为左谷蠡王，囊知牙斯为右贤王。
复株累单于复妻王昭君，生二女，长女云为须卜居次，小女为当于居次。
孝成皇帝上之上建始三年春，三月，赦天下徒。秋，关内大雨四十馀日。
京师民相惊，言大水至；百姓奔走相蹂躏，老弱号呼，长安中大乱。
天子亲御前殿，召公卿议。
大将军凤以为： 太后与上及后宫可御船，令吏民上长安城以避水。 
君臣皆从凤议。左将军王商独曰： 自古无道之国，水犹不冒城郭；今政治和平，世无兵革，上下相安，何因当有大水一日暴至，此必讹言也！
不宜令上城，重惊百姓。 
上乃止。
有顷，长安中稍定；问之，果讹言。
上于是美壮商之固守，数称其议；而凤大惭，自恨失言。
上欲专委任王凤，八月，策免车骑将军许嘉，以特进侯就朝位。
张谭坐选举不实，免。
冬，十月，光禄大夫尹忠为御史大夫。
十二月，戊申朔，日有食之。
其夜，地震未央宫殿中。
诏举贤良方正能直言极谏之士。
杜钦及太常丞谷永上对，皆以为后宫女宠太盛，嫉妒专上，将害继嗣之咎。
越巂山崩。
丁丑，匡衡坐多取封邑四百顷，监临盗所主守直十金以上，免为庶人。
孝成皇帝上之上建始四年春，正月，癸卯，陨石于亳四，陨于肥累二。
罢中书宦官。
初置尚书员五人。
三月，甲申，以左将军乐昌侯王商为丞相。
夏，上悉召前所举直言之士，诣白虎殿对策。
是时上委政王凤，议者多归咎焉。
谷永知凤方见柄用，阴欲自托，乃曰： 方今四夷宾服，皆为臣妾，北无熏荤、冒顿之患，南无赵佗、吕嘉之难，三垂晏然，靡有兵革之警。
诸侯大者乃食数县，汉吏制其权柄，不得有为，无吴、楚、燕、梁之势。
百官盘互，亲疏相错，骨肉大臣有申伯之忠，洞洞属属，小心畏忌，无重合、安阳、博陆之乱。
三者无毛发之辜，窃恐陛下舍昭昭之白过，忽天地之明戒，听晻昧之瞽说，归咎乎无辜，倚异乎政事，重失天心，不可之大者也。
陛下诚深察愚臣之言，抗湛溺之意，解偏驳之爱，奋乾刚之威，平天覆之施，使列妾得人人更进，益纳宜子妇人，毋择好丑，毋避尝字，毋论年齿。
推法言之，陛下得继嗣于微贱之间，乃反为福；得继嗣而已，母非有贱也。
后宫女史、使令有直意者，广求于微贱之间，以遇天所开右，慰释皇太后之忧愠，解谢上帝之谴怒，则继嗣蕃滋，灾异讫息！ 
杜钦亦仿此意。
上皆以其书示后宫，擢永为光禄大夫。
夏，四月，雨雪。
秋，桃、李实。
大雨水十馀日，河决东郡金堤。
先是清河都尉冯逡奏言： 郡承河下流，土壤轻脆易伤，顷所以阔无大害者，以屯氏河通两川分流也。
今屯氏河塞，灵鸣犊口又益不利，独一川兼受数河之任，虽高增堤防，终不能泄。如有霖雨，旬日不霁，必盈溢。
九河故迹，今既灭难明，屯氏河新绝未久，其处易浚；又其口所居高，于以分杀水力，道里便宜，可复浚以助大河，泄暴水，备非常。
不豫修治，北决病四、五郡，南决病十馀郡，然后忧之，晚矣！ 
事下丞相、御史，白遣博士许商行视，以为 方用度不足，可且勿浚。 
后三岁，河果决于馆陶及东郡金堤，泛滥兗、豫，入平原、千乘、济南，凡灌四郡、三十二县，水居地十五万馀顷，深者三丈；坏败官亭、室庐且四万所。
冬，十一月，御史大夫尹忠以对方略疏阔，上切责其不忧职，自杀。
遣大司农非调调均钱谷河决所灌之郡，谒者二人发河南以东船五百叟，徙民避水居丘陵九万七千馀口。
壬戌，以少府张忠为御史大夫。
南山群盗傰宗等数百人为吏民害。
诏发兵千人逐捕，岁馀不能禽。
或说大将军凤，以 贼数百人在毂下，讨不能得，难以示四夷；独选贤京兆尹乃可。 
于是凤荐故高陵令王尊，征为谏大夫，守京辅都尉，行京兆尹事。
旬月间，盗贼清；后拜为京兆尹。
上即位之初，丞相匡衡复奏： 射声校尉陈汤以吏二千石奉使，颛命蛮夷中，不正身以先下，而盗所收康居财物，戒官属曰： 绝域事不覆校。 
虽在赦前，不宜处位。 
汤坐免。
后汤上言： 康居王侍子，非王子。 
按验，实王子也。
汤下狱当死。
太中大夫谷永上疏讼汤曰： 臣闻楚有子玉得臣，文公为之仄席而坐；赵有廉颇、马服，强秦不敢窥兵井陉；近汉有郅都、魏尚，匈奴不敢南乡沙幕。
由是言之，战克之将，国之爪牙，不可不重也。
盖君子闻鼓鼙之声，则思将帅之臣。
窃见关内侯陈汤，前斩郅支，威震百蛮，武畅西海，汉元以来，征伐方外之将，未尝有也。
今汤坐言事非是，幽囚久系，历时不决，执宪之吏欲致之大辟。
昔白起为秦将，南拔郢都，北坑赵括，以纤介之过，赐死杜邮；秦民怜之，莫不陨涕。
今汤亲秉钺席卷，喋血万里之外，荐功祖庙，告类上帝，介胄之士靡不慕义。
以言事为罪，无赫赫之恶。
《周书》曰： 记人之功，忘人之过，宜为君者也。 
夫犬马有劳于人，尚加帷盖之报，况国之功臣者哉！
窃恐陛下忽于鼙鼓之声，不察《周书》之意，而忘帷盖之施，庸臣遇汤，卒从吏议，使百姓介然有秦民之恨，非所以厉死难之臣也！ 
书奏，天子出汤，夺爵为士伍。
会西域都护段会宗为乌孙兵所围，驿骑上书，愿发城郭、敦煌兵以自救；丞相商、大将军凤及百寮议数日不决。
凤言： 陈汤多筹策，习外国事，可问。 
上召汤见宣室。
汤击郅支时中寒，病两臂不屈申；汤入见，有诏毋拜，示以会宗奏。
汤对曰： 臣以为此必无可忧也。 
上曰： 何以言之？ 
汤曰： 夫胡兵五而当汉兵一，何者？
兵刃朴钝，弓弩不利。
今闻颇得汉巧，然犹三而当一。
又《兵法》曰： 客倍而主人半，然后敌。 
今围会宗者人众不足以胜会宗。唯陛下勿忧！
且兵轻行五十里，重行三十里，今会宗欲发城郭、敦煌，历时乃至，所谓报雠之兵，非救急之用也。 
上曰： 奈何？
其解可必乎？
度何时解？ 
汤知乌孙瓦合，不能久攻，故事不过数日，因对曰： 已解矣！ 
屈指计其日，曰： 不出五日，当有吉语闻。 
居四日，军书到，言已解。
大将军凤奏以为从事中郎，莫府事壹决于汤。
孝成皇帝上之上河平元年
春，杜钦荐犍为王延世于王凤，使塞决河。
凤以延世为河堤使者。
延世以竹落长四丈，大九围，盛以小石，两船夹载而下之。
三十六日，河堤成。
三月，诏以延世为光禄大夫，秩中二千石，赐爵关内侯、黄金百斤。
夏，四月，己亥晦，日有食之。
诏公卿百僚陈过失，无有所讳。
大赦天下。
光禄大夫刘向对曰： 四月交于五月，月同孝惠，日同孝昭，其占恐害继嗣。 
是时许皇后专宠，后宫希得进见，中外皆忧上无继嗣，故杜钦、谷永及向所对皆及之。
上于是减省椒房、掖廷用度，服御、舆驾所发诸官署及所造作，遗赐外家、群臣妾，皆如竟宁以前故事。
皇后上疏自陈，以为： 时世异制，长短相补，不出汉制而已，纤微之间未必可同。
若竟宁前与黄龙前，岂相放哉！
家吏不晓，今壹受诏如此，且使妾摇手不得。
设妾欲作某屏风张于某所，曰： 故事无有。 
或不能得，则必绳妾以诏书矣。
此诚不可行，唯陛下省察！
故事，以特牛祠大父母，戴侯、敬侯皆得蒙恩以太牢祠，今当率如故事，唯陛下哀之！
今吏甫受诏读记，直豫言使后知之，非可复若私府有所取也。
其萌牙所以约制妾者，恐失人理。
唯陛下深察焉！ 
上于是采谷永、刘向所言灾异咎验皆在后宫之意以报之，且曰： 吏拘于法，亦安足过！
盖矫枉者过直，古今同之。
且财币之省，特牛之祠，其于皇后，所以扶助德美，为华宠也。
咎根不除，灾变相袭，祖宗且不血食，何戴侯也！
传不云乎： 以约失之者鲜 ，审皇后欲从其奢与？
朕亦当法孝武皇帝也。如此，则甘泉、建章可复兴矣。
孝文皇帝，朕之师也。
皇太后，皇后成法也。
假使太后在彼时不如职，今见亲厚，又恶可以逾乎！
皇后其刻心秉德，谦约为右，垂则列妾，使有法焉！ 
给事中平陵平当上言： 太上皇，汉之始祖，废其寝庙园，非是。 
上亦以无继嗣，遂纳当言。
秋，九月，复太上皇寝庙园。
诏曰： 今大辟之刑千有馀条，律令烦多，百有馀万言；奇请，它比，日以益滋。
自明习者不知所由，欲以晓喻众庶，不亦难乎！
于以罗元元之民，夭绝亡辜，岂不哀哉！
其议减死刑及可蠲除约省者，令较然易知，条奏！ 
时有司不能广宣上意，徒钩摭微细，毛举数事，以塞诏而已。
匈奴单于遣右皋林王伊邪莫演等奉献，朝正月。
孝成皇帝上之上河平二年
春，伊邪莫演罢归，自言欲降： 即不受我，我自杀，终不敢还归。 
使者以闻，下公卿议。
议者或言： 宜如故事，受其降。 
光禄大夫谷永、议郎杜钦以为： 汉兴，匈奴数为边害，故设金爵之赏以待降者。
今单于屈体称臣，列为北籓，遣使朝贺，无有二心。
汉家接之，宜异于往时。
今既享单于聘贡之质，而更受其逋逃之臣，是贪一夫之得而失一国之心，拥有罪之臣而绝慕义之君也。
假令单于初立，欲委身中国，未知利害，私使伊邪莫演诈降以卜吉凶，受之，亏德沮善，令单于自疏，不亲边吏；或者设为反间，欲因而生隙，受之，适合其策，使得归曲而责直。
此诚边境安危之原，师旅动静之首，不可不详也。
不如勿受，以昭日月之信，抑诈谖之谋，怀附亲之心，便！ 
对奏，天子从之。
遣中郎将王舜往问降状，伊邪莫演曰： 我病狂，妄言耳。 
遣去。
归到，官位如故，不肯令见汉使。
夏，四月，楚国雨雹，大如釜。
徙山阳王康为定陶王。
六月，上悉封诸舅：王谭为平阿侯，商为成都侯，立为红阳侯，根为曲阳侯，逢时为高平侯。
五人同日封，故世谓之 五侯 。
太后母李氏更嫁为河内苟宾妻，生子参；太后欲以田分为比而封之。
上曰： 封田氏，非正也。 
以参为侍中、水衡都尉。
御史大夫张忠奏京兆尹王尊暴虐倨慢，尊坐免官；吏民多称惜之。
湖三老公乘兴等上书讼： 尊治京兆，拨剧整乱，诛暴禁邪，皆前所稀有，名将所不及；虽拜为真，未有殊绝褒赏加于尊身。
今御史大夫奏尊 伤害阴阳，为国家忧，无承用诏书意， 靖言庸违，象龚滔天。  
源其所以，出御史丞杨辅，素与尊有私怨，外依公事建画为此议，傅致奏文，浸润加诬，臣等窃痛伤。
尊修身洁己，砥节首公，刺讥不惮将相，诛恶不避豪强，诛不制之贼，解国家之忧，功著职修，威信不废，诚国家爪牙之吏，折冲之臣。
今一旦无辜制于仇人之手，伤于诋欺之文，上不得以功除罪，下不得蒙棘木之听，独掩怨雠之偏奏，被共工之大恶，无所陈冤诉罪。
尊以京师废乱，群盗并兴，选贤征用，起家为卿。
贼乱既除，豪猾伏辜，即以佞巧废黜。
一尊之身，三期之间，乍贤乍佞，岂不甚哉！
孔子曰： 爱之欲其生，恶之欲其死，是惑也。 
 浸润之谮不行焉，可谓明矣。 
愿下公卿、大夫、博士、议郎定尊素行！
夫人臣而 伤害阴阳 ，死诛之罪也； 靖言庸违 ，放殛之刑也。
审如御史章，尊乃当伏观阙之诛，放于无人之域，不得苟免；及任举尊者，当获选举之辜，不可但已。
即不如章，饰文深诋以诉无罪，亦宜有诛，以惩谗贼之口，绝诈欺之路。
唯明主参详，使白黑分别！ 
书奏，天子复以尊为徐州刺史。
夜郎王兴、钅句町王禹、漏卧侯俞更举兵相攻。
牂柯太守请发兵诛兴等。
议者以为道远不可击，乃遣太中大夫蜀郡张匡持节和解。
兴等不从命，刻木象汉吏，立道旁，射之。
杜钦说大将军王凤曰： 蛮夷王侯轻易汉使，不惮国威，恐议者选耎，复守和解；太守察动静有变，乃以闻。
如此，则复旷一时，王侯得收猎其众，申固其谋，党助众多，各不胜忿，必相殄灭。
自知罪成，狂犯守尉，远臧温暑毒草之地；虽有孙、吴将，贲、育士，若入水火，往必焦没，智勇亡所施。
屯田守之，费不可胜量。
宜因其罪恶未成，未疑汉家加诛，阴敕旁郡守尉练士马，大司农豫调谷积要害处，选任职太守往。以秋凉时入，诛其王侯尤不轨者。
即以为不毛之地，无用之民，圣王不以劳中国，宜罢郡，放弃其民，绝其王侯勿复通。
如以先帝所立累世之功不可堕坏，亦宜因其萌牙，早断绝之。
及已成形然后战师，则万姓被害。 
大将军凤于是荐金城司马临邛陈立为牂柯太守。
立至牂柯，谕告夜郎王兴，兴不从命；立请诛之，未报。
乃从吏数十人出行县，至兴国且同亭，召兴。
兴将数千人往至亭，从邑君数十人入见立。
立数责，因断头。
邑君曰： 将军诛无状，为民除害，愿出晓士众！ 
以兴头示之，皆释兵降。
钅句町王禹、漏卧侯俞震恐，入粟千斛、牛羊劳吏士。
立还归郡。
兴妻父翁指，与子邪务收馀兵，迫胁旁二十二邑反。
至冬，立奏募诸夷，与都尉、长史分将攻翁指等。
翁指据厄为垒，立使奇兵绝其饟道，纵反间以诱其众。
都尉万年曰： 兵久不决，费不可共。 
引兵独进。败走，趋立营。
立怒，叱戏下令格之。
都尉复还战，立救之。
时天大旱，立攻绝其水道。
蛮夷共斩翁指，持首出降，西夷遂平。
孝成皇帝上之上河平三年
春，正月，楚王嚣来朝。二月，乙亥，诏以嚣素行纯茂，特加显异，封其子勋为广戚侯。
丙戌，犍为地震，山崩，壅江水，水逆流。
秋，八月，乙卯晦，日有食之。
上以中秘书颇散亡，使谒者陈农求遗书于天下。
诏光禄大夫刘向校经传、诸子、诗赋，步兵校尉任宏校兵书，太史令尹咸校数术，侍医李柱国校方技。
每一书已，向辄条其篇目，撮其指意，录而奏之。
刘向以王氏权位太盛，而上方向《诗》、《书》古文，向乃因《尚书·洪范》，集合上古以来，历春秋、六国至秦、汉符瑞、灾异之记，推迹行事，连傅祸福，著其占验，比类相从，各有条目，凡十一篇，号曰《洪范五行传论》，奏之。
天子心知向忠精，故为凤兄弟起此论也；然终不能夺王氏权。
河复决平原，流入济南、千乘，所坏败者半建始时。
复遣王延世与丞相史杨焉及将作大匠许商、谏大夫乘马延年同作治，六月乃成。
复赐延世黄金百斤。
治河卒非受平贾者，为著外繇六月。
孝成皇帝上之上河平四年春，正月，匈奴单于来朝。赦天下徒。
三月，癸丑朔，日有食之。
琅邪太守杨肜与王凤连昏，其郡有灾害，丞相王商按问之。
凤以为请，商不听，竟奏免肜，奏果寝不下。
凤以是怨商，阴求其短，使频阳耿定上书，言 商与父傅婢通；及女弟淫乱，奴杀其私夫，疑商教使。 
天子以为暗昧之过，不足以伤大臣。
凤固争，下其事司隶。
太中大夫蜀郡张匡，素佞巧，复上书极言诋毁商。
有司奏请召商诣诏狱。上素重商，知匡言多险，制曰： 勿治！ 
凤固争之。
夏，四月，壬寅，诏收商丞相印绶。
商免相三日，发病，欧血薨，谥曰戾侯。
而商子弟亲属为驸马都尉、侍中、中常侍、诸曹、大夫、郎吏者，皆出补吏，莫得留给事、宿卫者。有司奏请除国邑；有诏： 长子安嗣爵为乐昌侯。 
上之为太子也，受《论语》于莲勺张禹，及即位，赐爵关内侯，拜为诸吏、光禄大夫，秩中二千石，给事中，领尚书事。
禹与王凤并领尚书，内不自安，数病，上书乞骸骨，欲退避凤；上不许，抚待愈厚。
六月，丙戌，以禹为丞相，封安昌侯。
庚戌，楚孝王嚣薨。
初，武帝通西域，罽宾自以绝远，汉兵不能至，独不服，数剽杀汉使。
久之，汉使者文忠与容屈王子阴末赴合谋攻杀其王；立阴末赴为罽宾王。
后军候赵德使罽宾，与阴末赴相失；阴末赴锁琅当德，杀副已下七十馀人，遣使者上书谢。
孝元帝以其绝域，不录，放其使者于县度，绝而不通。
及帝即位，复遣使献谢罪。
汉欲遣使者报送其使。
杜钦说王凤曰： 前罽宾王阴末赴，本汉所立，后卒畔逆。夫德莫大于有国子民，罪莫大于执杀使者，所以不报恩，不惧诛者，自知绝远，兵不至也。
有求则卑辞，无欲则骄嫚，终不可怀服。
凡中国所以为通厚蛮夷，惬快其求者，为壤比而为寇。
今县度之厄，非罽宾所能越也；其乡慕，不足以安西域；虽不附，不能危城郭。
前亲逆节，恶暴西域，故绝而不通；今悔过来，而无亲属、贵人，奉献者皆行贾贱人，欲通货市买，以献为名，故烦使者送至县度，恐失实见欺。
凡遣使送客者，欲为防护寇害也。
起皮山，南更不属汉之国四、五，斥候士百馀人，五分夜击刁斗自守，尚时为所侵盗。
驴畜负粮，须诸国禀食，得以自赡。
国或贫小不能食，或桀黠不肯给，拥强汉之节，馁山谷之间，乞匄无所得，离一、二旬，则人畜弃捐旷野而不反。
又历大头痛、小头痛之山，赤土、身热之阪，令人身热无色，头痛呕吐，驴畜尽然。
又有三池盘、石阪道，狭者尺六七寸，长者径三十里，临峥嵘不测之深，行者骑步相持，绳索相引，二千馀里，乃到县度。
畜坠，未半坑谷尽靡碎；人堕，势不得相收视；险阻危害，不可胜言。
圣王分九州，制五服，务盛内，不求外；今遣使者承至尊之命，送蛮夷之贾，劳吏士之众，涉危难之路，罢敝所恃以事无用，非久长计也。
使者业已受节，可至皮山而还。 
于是凤白从钦言。
孝成皇帝上之上阳朔元年
春，二月，丁未晦，日有食之。
三月，赦天下徒。
冬，京兆尹泰山王章下狱，死。
时大将军凤用事，上谦让无所颛。
左右尝荐光禄大夫刘向少子歆通达有异材，上召见歆，诵读诗赋，甚悦之，欲以为中常侍；召取衣冠，临当拜，左右皆曰： 未晓大将军。 上曰： 此小事，何须关大将军！ 
左右叩头争之，上于是语凤，凤以为不可，乃止。
王氏子弟皆卿、大夫、侍中、诸曹，分据势官，满朝廷。
杜钦见凤专政泰重，戒之曰： 愿将军由周公之谦惧，损穰侯之威，放武安之欲，毋使范雎之徒得间其说。 
凤不听。
时上无继嗣，体常不平。
定陶共王来朝，太后与上承先帝意，遇共王甚厚，赏赐十倍于它王，不以往事为纤介；留之京师，不遣归国。
上谓共王： 我未有子，人命不讳。一朝有它，且不复相见，尔长留侍我矣！ 
其后天子疾益有瘳，共王因留国邸，旦夕侍上。上甚亲重之。
大将军凤心不便共王在京师，会日食，凤因言： 日食，阴盛之象。
定陶王虽亲，于礼当奉籓在国；今留侍京师，诡正非常，故天见戒，宜遣王之国。 
上不得已于凤而许之。
共王辞去，上与相对涕泣而决。
王章素刚直敢言，虽为凤所举，非凤专权，不亲附凤，乃奏封事，言： 日食之咎，皆凤专权蔽主之过。 
上召见章，延问以事。
章对曰： 天道聪明，佑善而灾恶，以瑞异为符效。
今陛下以未有继嗣，引近定陶王，所以承宗庙，重社稷，上顺天心，下安百姓，此正议善事，当有祥瑞，何故致灾异！
灾异之发，为大臣颛政者也。
今闻大将军猥归日食之咎于定陶王，建遣之国，苟欲使天子孤立于上，颛擅朝事以便其私，非忠臣也。
且日食，阴侵阳，臣颛君之咎。
今政事大小皆自凤出，天子曾不壹举手，凤不内省责，反归咎善人，推远定陶王。
且凤诬罔不忠，非一事也。
前丞相乐昌侯商，本以先帝外属，内行笃，有威重，位历将相，国家柱石臣也，其人守正，不肯屈节随凤委曲；卒用闺门之事为凤所罢，身以忧死，众庶愍之。
又凤知其小妇弟张美人已尝适人，于礼不宜配御至尊，托以为宜子，内之后宫，苟以私其妻弟；闻张美人未尝任身就馆也。
且羌、胡尚杀首子以荡肠正世，况于天子，而近已出之女也！
此三者皆大事，陛下所自见，足以知其馀及它所不见者。
凤不可令久典事，宜退使就第，选忠贤以代之！ 
自凤之白罢商，后遣定陶王也，上不能平；及闻章言，天子感寤，纳之，谓章曰： 微京兆尹直言，吾不闻社稷计。
上自为太子时，数闻野王先帝名卿，声誉出凤远甚，方倚欲以代凤。
章每召见，上辄辟左右。
时太后从弟子侍中音独侧听，具知章言，以语凤。
凤闻之，甚忧惧。
杜钦令凤称病出就第，上疏乞骸骨，其辞指甚哀。
太后闻之，为垂涕，不御食。
上少而亲倚凤，弗忍废，乃优诏报凤，强起之；于是凤起视事。
上使尚书劾奏章： 知野王前以王舅出补吏，而私荐之，欲令在朝，阿附诸侯；又知张美人体御至尊，而妄称引羌胡杀子荡肠，非所宜言。 
下章吏。
廷尉致其大逆罪，以为 比上夷狄，欲绝继嗣之端，背畔天子，私为定陶王。 
章竟死狱中，妻子徙合浦。
自是公卿见凤，侧目而视。
冯野王惧不自安，遂病；满三月，赐告，与妻子归杜陵就医药。
大将军凤风御史中丞劾奏 野王赐告养病而私自便，持虎符出界归家，奉诏不敬。 
杜钦奏记于凤曰： 二千石病，赐告得归，有故事；不得去郡，亡著令。
《传》曰： 赏疑从予， 所以广恩劝功也； 罚疑从去， 所以慎刑，阙难知也。
今释令与故事而假不敬之法，甚违 阙疑从去 之意。
即以二千石守千里之地，任兵马之重，不宜去郡，将以制刑为后法者，则野王之罪在未制令前也。
刑赏大信，不可不慎。 
凤不听，竟免野王官。
时众庶多冤王章讥朝廷者，钦欲救其过，复说凤曰： 京兆尹章，所坐事密，自京师不晓，况于远方！
恐天下不知章实有罪，而以为坐言事。
如是，塞争引之原，损宽明之德。
钦愚以为宜因章事举直言极谏，并见郎从官，展尽其意，加于往前，以明示四方，使天下咸知主上圣明，不以言罪下也。
若此，则流言消释，疑惑著明。 
凤白行其策焉。
是岁，陈留太守薛宣为左冯翊。
宣为郡，所至有声迹。
宣子惠为彭城令，宣尝过其县，心知惠不能，不问以吏事。
或问宣： 何不教戒惠以吏职？ 
宣笑曰： 吏道以法令为师，可问而知；及能与不能，自有资材，何可学也！ 
众人传称，以宣言为然。
孝成皇帝上之上阳朔二年春，三月，大赦天下。
御史大夫张忠卒。
夏，四月，丁卯，以侍中、太仆王音为御史大夫。
于是王氏愈盛，郡国守相、刺史皆出其门下。
五侯群弟争为奢侈，赂遗珍宝，四面而至，皆通敏人事，好士养贤，倾财施予以相高尚；宾客满门，竞为之声誉。
刘向谓陈汤曰： 今灾异如此，而外家日盛，其渐必危刘氏。
吾幸得以同姓末属，累世蒙汉厚恩，身为宗室遗老，历事三主。
上以我先帝旧臣，每进见，常加优礼。
吾而不言，孰当言者！ 
遂上封事极谏曰： 臣闻人君莫不欲安，然而常危；莫不欲存，然而常亡；失御臣之术也。
夫大臣操权柄，持国政，未有不为害者也。
故《书》曰： 臣之有作威作福，害于而家，凶于而国。 
孔子曰： 禄去公室，政逮大夫， 危亡之兆也。
今王氏一姓，乘硃轮华毂者二十三人，青、紫、貂、蝉充盈幄内，鱼鳞左右。
大将军秉事用权，五侯骄奢僭盛，并作威福，击断自恣，行污而寄治，身私而托公，依东宫之尊，假甥舅之亲，以为威重。
尚书、九卿、州牧、郡守皆出其门，管执枢机，朋党比周；称誉者登进，忤恨者诛伤；游谈者助之说，执政者为之言，排摈宗室，孤弱公族，其有智能者，尤非毁而不进，远绝宗室之任，不令得给事朝省，恐其与己分权；数称燕王、盖主以疑上心，避讳吕、霍而弗肯称。
内有管、蔡之萌，外假周公之论，兄弟据重，宗族磐互，历上古至秦、汉，外戚僭贵未有如王氏者也。
物盛必有非常之变先见，为其人微象。
孝昭帝时，冠石立于泰山，仆柳起于上林，而孝宣帝即位。
今王氏先祖坟墓在济南者，其梓柱生枝叶，扶疏上出屋，根地中，虽立石起柳，无以过此之明也。
事势不两大，王氏与刘氏亦且不并立，如下有泰山之安，则上有累卵之危。
陛下为人子孙，守持宗庙，而令国祚移于外亲，降为皁隶，纵不为身，奈宗庙何！
妇人内夫家而外父母家，此亦非皇太后之福也。
孝宣皇帝不与舅平昌侯权，所以全安之也。
夫明者起福于无形，销患于未然，宜发明诏，吐德音，援近宗室，亲而纳信，黜远外戚，毋授以政，皆罢令就弟，以则效先帝之所行，厚安外戚，全其宗族，诚东宫之意，外家之福也。
王氏永存，保其爵禄，刘氏长安，不失社稷，所以褒睦外内之姓，子子孙孙无疆之计也。
如不行此策，田氏复见于今，六卿必起于汉，为后嗣忧，昭昭甚明。
唯陛下深留圣思！ 
书奏，天子召见向，叹息悲伤其意，谓曰： 君且休矣，吾将思之。 
然终不能用其言。
秋，关东大水。
八月，甲申，定陶共王康薨。
是岁，徙信都王兴为中山王。
