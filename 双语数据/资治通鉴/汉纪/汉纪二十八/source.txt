起昭阳大渊献，尽著雍执徐，凡六年。
孝平皇帝下元始三年
春，太后遣长乐少府夏侯籓、宗正刘宏、尚书令平晏纳采见女。
还，奏言： 公女渐渍德化，有窈窕之容，宜承天序，奉祭祀。 
大师光、大司徒宫、大司空丰、左将军孙建、执金吾尹赏、行太常事、大中大夫刘秀及太卜、太史令服皮弁、素积，以礼杂卜筮，皆曰： 兆遇金水王相，卦遇父母得位，所谓康强之占，逢吉之符也。 
又以太牢策告宗庙。
有司奏： 故事：聘皇后，黄金二万斤，为钱二万万。 
莽深辞让，受六千三百万，而以其四千三百万分予十一媵家及九族贫者。
夏，安汉公奏车服制度，吏民养生、送终、嫁娶、奴婢、田宅、器械之品，立官稷，及郡国、县邑、乡聚皆置学官。
大司徒司直陈崇使张敞孙竦草奏，盛称安汉公功德，以为： 宜恢公国令如周公，建立公子令如伯禽，所赐之品亦皆如之，诸子之封皆如六子。 
太后以示群公。群公方议其事，会吕宽事起。
初，莽长子宇非莽隔绝卫氏，恐久后受祸，即私与卫宝通书，教卫后上书谢恩，因陈丁、傅旧恶，冀得至京师。
莽白太皇太后，诏有司褒赏中山孝王后，益汤沐邑七千户。
卫后日夜啼泣，思见帝面，而但益户邑。
宇复教令上书求至京师，莽不听。
宇与师吴章及妇兄吕宽议其故，章以为莽不可谏而好鬼神，可为变怪以惊惧之，章因推类说令归政卫氏。
宇即使宽夜持血洒莽第门，吏发觉之。莽执宇送狱，饮药死。
宇妻焉怀子，系狱，须产子已，杀之。
甄邯等白太后，下诏曰： 公居周公之位，辅成王之主，而行管、蔡之诛，不以亲亲害尊尊，朕甚嘉之！ 
莽尽灭卫氏支属，唯卫后在。
吴章要斩，磔尸东市门。
初，章为当世名儒，教授尤盛，弟子千馀人。
莽以为恶人党，皆当禁锢不得仕宦，门人尽更名他师。
平陵云敞时为大司徒掾，自劾吴章弟子，收抱章尸归，棺敛葬之，京师称焉。
莽于是因吕宽之狱，遂穷治党与，连引素所恶者悉诛之。
元帝女弟敬武长公主素附丁、傅，及莽专政，复非议莽；红阳侯王立，莽之尊属；平阿侯王仁，素刚直；莽皆以太皇太后诏，遣使者迫守，令自杀。
莽白太后，主暴病薨；太后欲临其丧，莽固争而止。
甄丰遣使者乘传案治卫氏党与，郡国豪杰及汉忠直臣不附莽者，皆诬以罪法而杀之。
何武、鲍宣及王商子乐昌侯安，辛庆忌三子护羌校尉通、函谷都尉遵、水衡都尉茂，南郡太守辛伯等皆坐死。
凡死者数百人，海内震焉。
北海逄萌谓友人曰： 三纲绝矣，不去，祸将及人！ 
即解冠挂东都城门，归，将家属浮海，客于辽东。
莽召明礼少府宗伯凤入说为人后之谊，白令公卿、将军、侍中、朝臣并听，欲以内厉天子而外塞百姓之议。
先是，秺侯金日磾子赏、都成侯金安上子常皆以无子国绝，莽以日磾曾孙当及安上孙京兆尹钦绍其封。
钦谓 当宜为其父、祖立庙，而使大夫主赏祭。 
甄邯时在旁，廷叱钦，因劾奏： 钦诬祖不孝，大不敬。 
下狱，自杀。
邯以纲纪国体，亡所阿私，忠孝尤著，益封千户。
更封安上曾孙汤为都成侯。
汤受封日，不敢还归家，以明为人后之谊。
是岁，尚书令颍川钟元为大理。
颍川太守陵阳严诩本以孝行为官，谓掾、史为师友，有过辄闭阁自责，终不大言。
郡中乱。王莽遣使征诩，官属数百人为设祖道，诩据地哭。掾、史曰： 明府吉征，不宜若此。 
诩曰： 吾哀颍川士，身岂有忧哉！
我以柔弱征，必选刚猛代；代到，将有僵仆者，故相吊耳。 
诩至，拜为美俗使者。
徙陇西太守平陵何并为颍川太守。并到郡，捕钟元弟威及阳翟轻侠赵季、李款，皆杀之。郡中震栗。
孝平皇帝下元始四年
春，正月，郊祀高祖以配天，宗祀孝文以配上帝。
改殷绍嘉公曰宋公，周承休公曰郑公。
诏： 妇女非身犯法，及男子年八十以上、七岁已下，家非坐不道、诏所名捕，它皆无得系；其当验者即验问。
定著令！ 二月，丁未，遣大司徒宫、大司空丰等奉乘舆法驾迎皇后于安汉公第，授皇后玺绂，入未央宫。
大赦天下。
遣太仆王恽等八人各置副，假节，分行天下，览观风俗。夏，太保舜等及吏民上书者八千馀人，咸请如陈崇言，加赏于安汉公。
章下有司，有司请 益封公以新息、召陵二县及黄邮聚、新野田；采伊尹、周公称号，加公为宰衡，位上公，三公言事称 敢言之 ；赐公太夫人号曰功显君；封公子男二人安为褒新侯，临为赏都侯；加后聘三千七百万，合为一万万，以明大礼；太后临前殿亲封拜，安汉公拜前，二子拜后，如周公故事。 
莽稽首辞让，出奏封事： 愿独受母号，还安、临印韨及号位户邑。 
事下，太师光等皆曰： 赏未足以直功。谦约退让，公之常节，终不可听。
忠臣之节亦宜自屈，而伸主上之义。
宜遣大司徒、大司空持节承制诏公亟入视事，诏尚书勿复受公之让奏。 
奏可。
莽乃起视事，止减召陵、黄邮、新野之田而已。
莽复以所益纳征钱千万遗太后左右奉共养者。
莽虽专权，然所以诳耀媚事太后，下至旁侧长御，方故万端，赂遗以千万数。
白尊太后姊、妹号皆为君，食汤沐邑。
以故左右日夜共誉莽。
莽又知太后妇人，厌居深宫中，莽欲虞乐以市其权，乃令太后四时车驾巡狩四郊，存见孤、寡、贞妇，所至属县，辄施恩惠，赐民钱帛、牛酒，岁以为常。
太后旁弄儿病，在外舍，莽自亲候之。
其欲得太后意如此。
太保舜奏言： 天下闻公不受千乘之土，辞万金之币，莫不乡化。
蜀郡男子路建等辍讼，惭怍而退，虽文王却虞、芮，何以加！
宜报告天下。 
奏可。于是孔光愈恐，固称疾辞位。
太后诏： 太师毋朝，十日一入省中，置几杖，赐餐十七物，然后归，官属按职如故。 
莽奏起明堂、辟雍、灵台，为学者筑舍万区，制度甚盛。
立《乐经》；益博士员，经各五人。
征天下通一艺、教授十一人以上，及有逸礼、古书、天文、图谶、钟律、月令、兵法、史篇文字，通知其意者，皆诣公车。
网罗天下异能之士，至者前后千数，皆令记说廷中，将令正乖谬，壹异说云。
又征能治河者以百数，其大略异者，长水校尉平陵关并言： 河决率常于平原、东郡左右，其地形下而土疏恶。
闻禹治河时，本空此地，以为水猥盛则放溢，少稍自索，虽时易处，犹不能离此。
上古难识，近察秦、汉以来，河决曹、卫之域，其南北不过百八十里。
可空此地，勿以为官亭、民室而已。 
御史临淮韩牧以为： 可略于《禹贡》九河处穿之，纵不能为九，但为四、五，宜有益。 
大司空掾王横言： 河入勃海地，高于韩牧所欲穿处。
往者天尝连雨，东北风，海水溢西南出，浸数百里，九河之地已为海所渐矣。
禹之行河水，本随西山下东北去。
《周谱》云： 定王五年，河徙。 
则今所行非禹之所穿也。
又秦攻魏，决河灌其都，决处遂大，不可复补。
宜却徙完平处更开空，使缘西山足，乘高地而东北入海，乃无水灾。 
司空掾沛国桓谭典其议，为甄丰言： 凡此数者，必有一是；宜详考验，皆可豫见。
计定然后举事，费不过数亿万，亦可以事诸浮食无产业民。
空居与行役，同当衣食，衣食县官而为之作，乃两便，可以上继禹功，下除民疾。 
时莽但崇空语，无施行者。
群臣奏言： 昔周公摄政七年，制度乃定。
今安汉公辅政四年，营作二旬，大功毕成，宜升宰衡位在诸侯王上。 
诏曰： 可。 
仍令议九锡之法。
莽奏尊孝宣庙为中宗，孝元庙为高宗；又奏毁孝宣皇考庙勿修；罢南陵、云陵为县。
奏可。
莽自以北化匈奴，东致海外，南怀黄支，唯西方未有加，乃遣中郎将平宪等多持金币诱塞外羌，使献地愿内属。
宪等奏言： 羌豪良愿等种可万二千人，愿为内臣，献鲜水海、允谷、盐池、平地美草，皆予汉民；自居险阻处为籓蔽。
问良愿降意，对曰： 太皇太后圣明，安汉公至仁，天下太平，五谷成熟，或禾长丈馀，或一粟三米，或不种自生，或茧不蚕自成；甘露从天下，醴泉自地出；凤皇来仪，神爵降集。
从四岁以来，羌人无所疾苦，故思乐内属。 
宜以时处业，置属国领护。 
事下莽，莽复奏： 今已有东海、南海、北海郡，请受良愿等所献地为西海郡。
分天下为十二州，应古制。 
奏可。
冬，置西海郡。
又增法五十条，犯者徙之西海。
徙者以千万数，民始怨矣。
梁王立坐与卫氏交通，废，徙南郑；自杀。
分京师置前辉光、后丞烈二郡。
更公卿、大夫、八十一元士官名、位次及十二州名、分界。
郡国所属，罢置改易，天下多事，吏不能纪矣。
孝平皇帝下元始五年
春，正月，祫祭明堂；诸侯王二十八人，列侯百二十人，宗室子九百馀人，征助祭。
礼毕，皆益户、赐爵及金帛、增秩、补吏各有差。
安汉公又奏复长安南、北郊。
三十馀年间，天地之祠凡五徙焉。
诏曰： 宗室子自汉元至今十有馀万人，其令郡国各置宗师以纠之，致教训焉。 
夏，四月，乙未，博山简列侯孔光薨，赠赐、葬送甚盛，车万馀两。
以马宫为太师。
吏民以莽不受新野田而上书者前后四十八万七千五百七十二人，及诸侯王公、列侯、宗室见者皆叩头言： 宜亟加赏于安汉公。 
于是莽上书言： 诸臣民所上章下议者，愿皆寝勿上，使臣莽得尽力毕制礼作乐；事成，愿赐骸骨归家，避贤者路。 
甄邯等白太后，诏曰： 公每见，辄流涕叩头言，愿不受赏；赏即加，不敢当位。
方制作未定，事须公而决，故且听公制作；毕成，群公以闻，究于前议。
其九锡礼仪亟奏！ 
五月，策命安汉公莽以九锡，莽稽首再拜，受绿韨，衮冕、衣裳、瑒琫、瑒珌，句履，鸾路、乘马，龙旂九旒，皮弁、素积，戎路、乘马，彤弓矢、卢弓矢，左建硃钺，右建金戚，甲、胄一具，秬鬯二卣，圭瓚二，九命青玉珪二，硃户，纳陛，署宗官、祝官、卜官、史官，虎贲三百人。
王恽等八人使行风俗还，言天下风俗齐同，诈为郡国造歌谣颂功德，凡三万言。
闰月，丁酉，诏以羲和刘秀等四人使治明堂、辟雍，令汉与文王灵台、周公作洛同符。
太仆王恽等八人使行风俗，宣明德化，万国齐同，皆封为列侯。
时广平相班穉独不上嘉瑞及歌谣；琅邪太守公孙闳言灾害于公府。
甄丰遣属驰至两郡，讽吏民，而劾 闳空造不祥，穉绝嘉应，嫉害圣政，皆不道。 
穉，班婕妤弟也。
太后曰： 不宣德美，宜与言灾者异罚。
且班穉后宫贤家，我所哀也。 
闳独下狱，诛。
穉惧，上书陈恩谢罪，愿归相印，入补延陵园郎；太后许焉。
莽又奏为市无二贾，官无狱讼，邑无盗贼，野无饥民，道不拾遗，男女异路之制；犯者象刑。
莽复奏言： 共王母、丁姬，前不臣妾，冢高与元帝山齐，怀帝太后、皇太太后玺绶以葬。
请发共王母及丁姬冢，取其玺绶；徙共王母归定陶，葬共王冢次。 
太后以为既已之事，不须复发。
莽固争之，太后诏因故棺改葬之。
莽奏： 共王母及丁姬棺皆名梓宫，珠玉之衣，非籓妾服。
请更以木棺代，去珠玉衣，葬丁姬媵妾之次。 
奏可。
公卿在位皆阿莽指，入钱帛，遣子弟及诸生、四夷凡十馀万人，操持作具，助将作掘平共王母、丁姬故冢；二旬间，皆平。
莽又周棘其处，以为世戒云。
又隳坏共皇庙，诸造议者泠褒、段犹等皆徙合浦。
征师丹诣公车，赐爵关内侯，食故邑。
数月，更封丹为义阳侯；月馀，薨。
初，哀帝时，马宫为光禄勋，与丞相、御史杂议傅太后谥曰孝元傅皇后。
及莽追诛前议者，宫为莽所厚，独不及。
宫内惭惧，上书言： 臣前议定陶共王母谥，希指雷同，诡经僻说，以惑误主上，为臣不忠。
幸蒙洒心自新，诚无颜复望阙廷，无心复居官府，无宜复食国邑。
愿上太师、大司徒、扶德侯印绶，避贤者路。 
秋，八月，壬午，莽以太后诏赐宫策曰： 四辅之职，为国维纲；三公之任，鼎足承君；不有鲜明固守，无以居位。
君言至诚，不敢文过，朕甚多之。
不夺君之爵邑，其上太师、大司徒印绶使者，以侯就第。 
莽以皇后有子孙瑞，通子午道，从杜陵直绝南山，径汉中。
泉陵侯刘庆上书言： 周成王幼少，称孺子，周公居摄。
今帝富于春秋，宜令安汉公行天子事，如周公。 
群臣皆曰： 宜如庆言。 
时帝春秋益壮，以卫后故，怨不悦。
冬，十二月，莽因腊日上椒酒，置毒酒中。
帝有疾，莽作策，请命于泰畤，愿以身代，藏策金滕，置于前殿，敕诸公勿敢言。
丙午，帝崩于未央宫。
大赦天下。
莽令天下吏六百石以上皆服丧三年。
奏尊孝成庙曰统宗；孝平庙曰元宗。
敛孝平，加元服，葬康陵。
班固赞曰：孝平之世，政自莽出，褒善显功，以自尊盛。
观其文辞，方外百蛮，无思不服，休征嘉应，颂声并作；至乎变异见于上，民怨于下，莽亦不能文也。
以长乐少府平晏为大司徒。
太后与群臣议立嗣。
时元帝世绝，而宣帝曾孙有见王五人，列侯四十八人。莽恶其长大，曰： 兄弟不得相为后。 
乃悉征宣帝玄孙，选立之。
是月，前辉光谢嚣奏武功长孟通浚井得白石，上圆下方，有丹书著石，文曰： 告安汉公莽为皇帝。 
符命之起，自此始矣。
莽使群公以白太后，太后曰： 此诬罔天下，不可施行！ 
太保舜谓太后曰： 事已如此，无可奈何。
沮之，力不能止。
又莽非敢有它，但欲称摄以重其权，填服天下耳 太后心不以为可，然力不能制，乃听许。
舜等即共令太后下诏曰： 孝平皇帝短命而崩，已使有司征孝宣皇帝玄孙二十三人，差度宜者，以嗣孝平皇帝之后。玄孙年在襁褓，不得至德君子，孰能安之！
安汉公莽，辅政三世，与周公异世同符。
今前辉光嚣、武功长通上言丹石之符，朕深思厥意，云 为皇帝 者，乃摄行皇帝之事也。
其令安汉公居摄践祚，如周公故事，具礼仪奏。 
于是群臣奏言： 太后圣德昭然，深见天意，诏令安汉公居摄。
臣请安汉公践祚，服天子韨冕，背斧依立于户牖之间，南面朝群臣，听政事；车服出入警跸，民臣称臣妾，皆如天子之制。
郊祀天地，宗祀明堂，共祀宗庙，享祭群神，赞曰 假皇帝 ，民臣谓之 摄皇帝 ，自称曰 予 。
平决朝事，常以皇帝之诏称 制 。以奉顺皇天之心，辅翼汉室，保安孝平皇帝之幼嗣，遂寄托之义，隆治平之化。
其朝见太皇太后、帝皇后皆复臣节。
自施政教于其宫家国采，如诸侯礼仪故事。 
太后诏曰： 可。 
王莽上
孝平皇帝下居摄元年
春，正月，王莽祀上帝于南郊，又行迎春、大射、养老之礼。
三月，己丑，立宣帝玄孙婴为皇太子，号曰孺子。
婴，广戚侯显之子也。
年二岁；托以卜相最吉，立之。
尊皇后曰皇太后。
以王舜为太傅、左辅，甄丰为太阿、右拂，甄邯为太保、后承；又置四少，秩皆二千石。
四月，安众侯刘崇与相张绍谋曰： 安汉公莽必危刘氏，天下非之，莫敢先举，此乃宗室之耻也。
吾帅宗族为先，海内必和。 
绍等从者百馀人遂进攻宛；不得入而败。
绍从弟竦与崇族父嘉诣阙自归；莽赦弗罪。
竦因为嘉作奏，称莽德美，罪状刘崇： 愿为宗室倡始，父子兄弟负笼荷锸，驰之南阳，猪崇宫室，令如古制；及崇社宜如亳社，以赐诸侯，用永监戒！ 
于是莽大说，封嘉为率礼侯，嘉子七人皆赐爵关内侯；后又封竦为淑德侯。
长安为之语曰： 欲求封，过张伯松。
力战斗，不如巧为奏。 
自后谋反者皆污池云。
群臣复白刘崇等谋逆者，以莽权轻也；宜尊重以填海内。
五月，甲辰，太后诏莽朝见太后称 假皇帝 。
冬，十月，丙辰朔，日有食之。
十二月，群臣奏请以安汉公庐为摄省，府为摄殿，第为摄宫。
奏可。
是岁，西羌庞怙、傅幡等怨莽夺其地，反攻西海太守程永；永奔走。
莽诛永，遣护羌校尉窦况击之。
孝平皇帝下居摄二年
春，窦况等击破西羌。
五月，更造货：错刀，一直五千；契刀，一直五百；大钱，一直五十。
与五铢钱并行，民多盗铸者。禁列侯以下不得挟黄金，输御府受直；然卒不与直。
东郡太守翟义，方进之子也，与姊子上蔡陈丰谋曰： 新都侯摄天子位，号令天下，故择宗室幼稚者以为孺子，依托周公辅成王之义，且以观望，必代汉家，其渐可见。
方今宗室衰弱，外无强蕃，天下倾首服从，莫能亢扞国难。
吾幸得备宰相子，身守大郡，父子受汉厚恩，义当为国讨贼，以安社稷。
欲举兵西，诛不当摄者，选宗室子孙辅而立之。
设令时命不成，死国埋名，犹可以不惭于先帝。
今欲发之，汝肯从我乎？ 
丰年十八，勇壮，许诺。
义遂与东郡都尉刘宇、严乡侯刘信、信弟武平侯刘璜结谋，以九月都试日斩观令，因勒其车骑、材官士，募郡中勇敢，部署将帅。
信子匡时为东平王，乃并东平兵，立信为天子；义自号大司马、柱天大将军。
移檄郡国，言： 莽鸩杀孝平皇帝，摄天子位，欲绝汉室。
今天子已立，共行天罚！ 
郡国皆震。
比至山阳，众十馀万。
莽闻之，惶惧不能食。
太皇太后谓左右曰： 人心不相远也。
我虽妇人，亦知莽必以是自危。 
莽乃拜其党、亲：轻车将军、成武侯孙建为奋武将军，光禄勋、成都侯王邑为虎牙将军，明义侯王骏为强弩将军，春王城门校尉王况为震威将军，宗伯、忠孝侯刘宏为奋冲将军，中少府、建威侯王昌为中坚将军，中郎将、震羌侯窦况为奋威将军，凡七人，自择除关西人为校尉、军吏，将关东甲卒，发奔命以击义焉。
复以太仆武让为积弩将军，屯函谷关；将作大匠蒙乡侯逯并为横懋将军，屯武关；羲和、红休侯刘秀为扬武将军，屯宛。
三辅闻翟义起，自茂陵以西至汧二十三县，盗贼并发。
槐里男子赵明、霍鸿等自称将军，攻烧官寺，杀右辅都尉及斄令，相与谋曰： 诸将精兵悉东，京师空，可攻长安。 
众稍多，至十馀万，火见未央宫前殿。
莽复拜卫尉王级为虎贲将军，大鸿胪、望乡侯阎迁为折冲将军，西击明等。
以常乡侯王恽为车骑将军，屯平乐馆；骑都尉王晏为建威将军，屯城北；城门校尉赵恢为城门将军；皆勒兵自备。
以太保、后备、承阳侯甄邯为大将军，受钺高庙，领天下兵，左杖节，右把钺，屯城外。
王舜、甄丰昼夜循行殿中。
莽日抱孺子祷郊庙，会群臣，而称曰： 昔成王幼，周公摄政，而管、蔡挟禄父以畔。
今翟义亦挟刘信而作乱。
自古大圣犹惧此，况臣莽之斗筲！ 
群臣皆曰： 不遭此变，不章圣德！ 
冬，十月，甲子，莽依《周书》作《大诰》曰： 粤其闻日，宗室之俊有四百人，民献仪九万夫，予敬以终于此谋继嗣图功。 
遣大夫桓谭等班行谕告天下，以当反位孺子之意。
诸将东至陈留、菑，与翟义会战，破之，斩刘璜首。
莽大喜，复下诏先封车骑都尉孙贤等五十五人皆为列侯，即军中拜授。
因大赦天下。
于是吏士精锐遂攻围义于圉城，十二月，大破之，义与刘信弃军亡，至固始界中，捕得义，尸磔陈都市；卒不得信。
孝平皇帝下初始元年
春，地震。
大赦天下。
王邑等还京师，西与王级等合击赵明、霍鸿。
二月，明等殄灭，诸县息平。
还师振旅，莽乃置酒白虎殿，劳飨将帅。
诏陈崇治校军功，第其高下，依周制爵五等，以封功臣为侯、伯、子、男，凡三百九十五人，曰 皆以奋怒，东指西击，羌寇、蛮盗，反虏、逆贼，不得旋踵，应时殄灭，天下咸服 之功封云。
其当赐爵关内侯者，更名曰附城，又数百人。
莽发翟义父方进及先祖冢在汝南者，烧其棺柩；夷灭三族，诛及种嗣，至皆同坑，以棘五毒并葬之。
又取义及赵明、霍鸿党众之尸，聚之通路之旁，濮阳、无盐、圉、槐里、盩厔凡五所，建表木于其上，书曰： 反虏逆贼鳣鲵。 
义等既败，莽于是自谓威德日盛，大获天人之助，遂谋即真之事矣。
群臣复奏进摄皇帝子安、临爵为公，封兄子光为衍功侯；是时莽还归新都国，群臣复白以封莽孙宗为新都侯。
九月，莽母功显君死。
莽自以居摄践阼，奉汉大宗之后，为功显君缌缞弁而加麻环绖，如天子吊诸侯服。
凡壹吊再会；而令新都侯宗为主，服丧三年云。
司威陈崇奏莽兄子衍功侯光私报执金吾窦况，令杀人；况为收系，致其法。
莽大怒，切责光。
光母曰： 汝自视孰与长孙、中孙！ 
长孙、中孙者，宇及获之字也。
遂母子自杀，及况皆死。
初，莽以事母、养嫂、抚兄子为名，及后悖虐，复以示公义焉。
令光子嘉嗣爵为侯。
是岁，广饶侯刘京言齐郡新井，车骑将军千人扈云言巴郡石牛，太保属臧鸿言扶风雍石；莽皆迎受。
十一月，甲子，莽奏太后曰： 陛下遇汉十二世三七之厄，承天威命，诏臣莽居摄。
广饶侯刘京上书言： 七月中，齐郡临淄县昌兴亭长辛当一暮数梦，曰： 吾，天公使也。
天公使我告亭长曰： 摄皇帝当为真。 
即不信我，此亭中当有新井。 
亭长晨起视亭中，诚有新井，入地且百尺。 
十一月，壬子，直建冬至，巴郡石牛，戊午，雍石文，皆到于未央宫之前殿。
臣与太保安阳侯舜等视，天风起，尘冥，风止，得铜符帛图于石前，文曰： 天告帝符，献者封侯， 骑都尉崔发等视说。
孔子曰： 畏天命，畏大人，畏圣人之言， 臣莽敢不承用！
臣请共事神祗、宗庙，奏言太皇太后、孝平皇后，皆称 假皇帝 ；其号令天下，天下奏言事，毋言 摄 ；以居摄三年为始初；漏刻以百二十为度；用应天命。
臣莽夙夜养育隆就孺子，令与周之成王比德，宣明太皇太后威德于万方，期于富而教之。
孺子加元服，复子明辟，如周公故事。 
奏可。
众庶知其奉符命，指意群臣博议别奏，以示即真之渐矣。
期门郎张充等六人谋共劫莽，立楚王。
发觉，诛死。
梓潼人哀章学问长安，素无行，好为大言，见莽居摄，即作铜匮，为两检，署其一曰 天帝行玺金匮图 ，其一署曰 赤帝玺某传予黄帝金策书 。
某者，高皇帝名也。
书言王莽为真天子，皇太后如天命。
图书皆书莽大臣八人，又取令名王兴、王盛，章因自窜姓名，凡十一人，皆署官爵，为辅佐。
章闻齐井、石牛事下，即日昏时，衣黄衣，持匮至高庙，以付仆射。
仆射以闻。
戊辰，莽至高庙拜受金匮神禅，御王冠，谒太后，还坐未央宫前殿，下书曰： 予以不德，托于皇初祖考黄帝之后，皇始祖考虞帝之苗裔，而太皇太后之末属。
皇天上帝隆显大佑，成命统序，符契、图文、金匮策书，神明诏告，属予以天下兆民。
赤帝汉氏高皇帝之灵，承天命，传国金策之书，予甚礻氐畏，敢不钦受！
以戊辰直定，御王冠，即真天子位，定有天下之号曰新。
其改正朔，易服色，变牺牲，殊徽帜，异器制。
以十二月朔癸酉为始建国元年正月之朔；以鸡鸣为时。
服色配德上黄，牺牲应正用白，使节之旄幡皆纯黄，其署曰 新使五威节 ，以承皇天上帝威命也。 
莽将即真，先奉诸符瑞以白太后，太后大惊。
是时以孺子未立，玺臧长乐宫。
及莽即位，请玺，太后不肯授莽。
莽使安阳侯舜谕指，舜素谨敕，太后雅爱信之。
舜既见太后，太后知其为莽求玺，怒骂之曰： 而属父子宗族，蒙汉家力，富贵累世，既无以报，受人孤寄，乘便利时夺取其国，不复顾恩义。
人如此者，狗猪不食其馀，天下岂有而兄弟邪！
且若自以金匮符命为新皇帝，变更正朔、服制，亦当自更作玺，传之万世，何用此亡国不祥玺为，而欲求之：我汉家老寡妇，旦暮且死，欲与此玺俱葬，终不可得！ 
太后因涕泣而言，旁侧长御以下皆垂涕。
舜亦悲不能自止，良久，乃仰谓太后： 臣等已无可言者。莽必欲得传国玺，太后宁能终不与邪？ 
太后闻舜语切，恐莽欲胁之，乃出汉传国玺投之地，以授舜曰： 我老已死，如而兄弟今族灭也！ 
舜既得传国玺，奏之；莽大说，乃为太后置酒未央宫渐台，大纵众乐。
莽又欲改太后汉家旧号，易其玺绶，恐不见听；而莽疏属王谏欲谄莽，上书言： 皇天废去汉而命立新室，太皇太后不宜称尊号，当随汉废，以奉天命。 
莽以其书白太后，太后曰： 此言是也！ 
莽因曰： 此悖德之臣也，罪当诛！ 
于是冠军张永献符命铜璧文，言太皇太后当为新室文母太皇太后；莽乃下诏从之。
于是鸩杀王谏而封张永为贡符子。
班彪赞曰：三代以来，王公失世，稀不以女宠。
及王莽之兴，由孝元后历汉四世为天下母，飨国六十馀载，群弟世权，更持国柄；五将、十侯，卒成新都。
位号已移于天下，而元后卷卷犹握一玺，不欲以授莽，妇人之仁，悲矣！
