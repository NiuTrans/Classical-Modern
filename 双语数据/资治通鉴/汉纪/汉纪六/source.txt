起阏逢困敦，尽重光协洽，凡八年。
太宗孝文皇帝中前三年
冬，十月，丁酉晦，日有食之。
十一月，丁卯晦，日有食之。
诏曰： 前遣列侯之国，或辞未行。
丞相，朕之所重，其为朕率列侯之国！ 
十二月，免丞相勃，遣就国。
乙亥，以太尉灌婴为丞相；罢太尉官，属丞相。
夏，四月，城阳景王章薨。
初，赵王敖献美人于高祖，得幸，有娠。
及贯高事发，美人亦坐系河内。
美人母弟赵兼因辟阳侯审食其言吕后，吕后妒，弗肯白。
美人已生子，恚，即自杀。
吏奉其子诣上，上悔，名之曰长，令吕后母之，而葬其母真定。
后封长为淮南王。
淮南王蚤失母，常附吕后，故孝惠、吕后时得无患；而常心怨辟阳侯，以为不强争之于吕后，使其母恨而死也。
及帝即位，淮南王自以最亲，骄蹇，数不奉法；上常宽假之。
是岁，入朝，从上入苑囿猎，与上同车，常谓上 大兄 。
王有材力，能扛鼎。
乃往见辟阳侯，自袖铁椎椎辟阳侯，令从者魏敬刭之；驰走阙下，肉袒谢罪。
帝伤其志为亲，故赦弗治。
当是时，薄太后及太子、诸大臣皆惮淮南王。
淮南王以此，归国益骄恣，出入称警跸，称制拟于天子。
袁盎谏曰： 诸侯太骄，必生患。 
上不听。
五月，匈奴右贤王入居河南地，侵盗上郡保塞蛮夷，杀略人民。
上幸甘泉。遣丞相灌婴发车骑八万五千，诣高奴击右贤王；发中尉材官属卫将军，军长安。
右贤王走出塞。
上自甘泉之高奴，因幸太原，见故群臣，皆赐之；复晋阳、中都民三岁租。留游太原十馀日。
初，大臣之诛诸吕也，硃虚侯功尤大。大臣许尽以赵地王硃虚侯，尽以梁地王东牟侯。
及帝立，闻硃虚、东牟之初欲立齐王，故绌其功，及王诸子，乃割齐二郡以王之。
兴居自以失职夺功，颇怏怏；闻帝幸太原，以为天子且自击胡，遂发兵反。
帝闻之，罢丞相及行兵皆归长安，以棘浦侯柴武为大将军，将四将军、十万众击之；祁侯缯贺为将军，军荥阳。
秋，七月，上自太原至长安。
诏： 济北吏民，兵未至先自定及以军城邑降者，皆赦之，复官爵；与王兴居去来者，赦之。 
八月，济北王兴居兵败，自杀。
初，南阳张释之为骑郎，十年不得调，欲免归。
袁盎知其贤而荐之，为谒者仆射。
释之从行，登虎圈，上问上林尉诸禽兽簿。十馀问，尉左右视，尽不能对。
虎圈啬夫从旁代尉对。
上所问禽兽簿甚悉，欲以观其能；口对响应，无穷者。帝曰： 吏不当若是邪！
尉无赖！ 
乃诏释之拜啬夫为上林令。
释之久之前，曰： 陛下以绛侯周勃何如人也？ 
上曰： 长者也。 
又复问： 东阳侯张相如何如人也？ 
上复曰： 长者。 
释之曰： 夫绛侯、东阳侯称为长者，此两人言事曾不能出口，岂效此啬夫喋喋利口捷给哉！
且秦以任刀笔之吏，争以亟疾苛察相高。其敝，徒文具而无实，不闻其过，陵迟至于土崩。
今陛下以啬夫口辨而超迁之，臣恐天下随风而靡，争为口辨而无其实。
夫下之化上，疾于景响，举错不可不审也。 
帝曰： 善！ 
乃不拜啬夫。
上就车，诏释之参乘。
徐行，问释之秦之敝，具以质言。
至宫，上拜释之为公车令。
顷之，太子与梁王共车入朝，不下司马门。
于是释之追止太子、梁王，无得入殿门，遂劾 不下公门，不敬 ，奏之。
薄太后闻之；帝免冠，谢教儿子不谨。
薄太后乃使使承诏赦太子、梁王，然后得入。
帝由是奇释之，拜为中大夫；顷之，至中郎将。
从行至霸陵，上谓群臣曰： 嗟乎！
以北山石为椁，用纻絮昔斮陈漆其间，岂可动哉！ 左右皆曰： 善！ 
释之曰： 使其中有可欲者，虽锢南山犹有隙；使其中无可欲者，虽无石椁，又何戚焉！ 
帝称善。
是岁，释之为廷尉。
上行出中渭桥，有一人从桥下走，乘舆马惊。于是使骑捕之，属廷尉。
释之奏当： 此人犯跸，当罚金。 
上怒曰： 此人亲惊吾马，马赖和柔，令它马，固不败伤我乎！
而廷尉乃当之罚金。 
释之曰： 法者，天下公共也。
今法如是，更重之，是法不信于民也。
且方其时，上使使诛之则已。
今已下廷尉。廷尉，天下之平也，壹倾，天下用法皆为之轻重，民安所错其手足！
唯陛下察之。 
上良久曰： 廷尉当是也。 
其后人有盗高庙坐前玉环，得；帝怒，下廷尉治。
释之按 盗宗庙服御物者 为奏当：弃市。
上大怒曰： 人无道，乃盗先帝器！
吾属廷尉者，欲致之族；而君以法奏之，非吾所以共承宗庙意也。 
释之免冠顿首谢曰： 法如是，足也。
且罪等，然以逆顺为差。
今盗宗庙器而族之，有如万分一，假令愚民取长陵一抔土，陛下且何以加其法乎？ 
帝乃白太后许之。
太宗孝文皇帝中四年
冬，十二月，颍阴懿侯灌婴薨。
春，正月，甲午，以御史大夫阳武张苍为丞相。
苍好书，博闻，尤邃律历。
上召河东守季布，欲以为御史大夫。
有言其勇、使酒、难近者；至，留邸一月，见罢。
季布因进曰： 臣无功窃宠，待罪河东，陛下无故召臣，此人必有以臣欺陛下者。
今臣至，无所受事，罢去，此人必有毁臣者。
夫陛下以一人之誉而召臣，以一人之毁而去臣，臣恐天下有识闻之，有以窥陛下之浅深也！ 
上默然，惭，良久曰： 河东，吾股肱郡，故特召君耳。 
上议以贾谊任公卿之位。大臣多短之曰： 洛阳之人，年少初学，专欲擅权，纷乱诸事。 
于是天子后亦疏之，不用其议，以为长沙王太傅。
绛侯周勃既就国，每河东守、尉行县至绛，勃自畏恐诛，常被甲，令家人持兵以见之。
其后人有上书告勃欲反，下廷尉。廷尉逮捕勃，治之。
勃恐，不知置辞。
吏稍侵辱之，勃以千金与狱吏，狱吏乃书牍背示之曰： 以公主为证。 
公主者，帝女也，勃太子胜之尚之。
薄太后亦以为勃无反事。
帝朝太后，太后以冒絮提帝曰： 绛侯始诛诸吕，绾皇帝玺，将兵于北军，不以此时反，今居一小县，顾欲反邪？ 
帝既见绛侯狱辞，乃谢曰： 吏方验而出之。 
于是使使持节赦绛侯，复爵邑。
绛侯既出，曰： 吾尝将百万军，然安知狱吏之贵乎！ 
作顾成庙。
太宗孝文皇帝中五年春，二月，地震。
初，秦用半两钱，高祖嫌其重，难用，更铸荚钱。
于是物价腾踊，米至石万钱。
夏，四月，更造四铢钱，除盗铸钱令，使民得自铸。
贾谊谏曰： 法使天下公得雇租铸铜、锡为钱，敢杂以铅、铁为它巧者，其罪黥。
然铸钱之情，非殽杂为巧，则不可得赢；而殽之甚微，为利其厚。
夫事有召祸而法有起奸；今令细民人操造币之势，各隐屏而铸作，因欲禁其厚利微奸，虽黥罪日报，其势不止。
乃者，民人抵罪多者一县百数，及吏之所疑搒笞奔走者甚众。
夫县法以诱民，使入隐阱，孰多于此！
又民用钱，郡县不同：或用轻钱，百加若干；或用重钱，平称不受。
法钱不立，吏急而壹之乎？则大为烦苛而力不能胜；纵而弗呵乎？
则市肆异用，钱文大乱；苟非其术，何乡而可哉！
今农事弃捐而采铜者日蕃，释其耒耨，冶熔炊炭；奸钱日多，五谷不为多。
善人怵而为奸邪，愿民陷而之刑戮；刑戮将甚不详，奈何而忽！
国知患此，吏议必曰 禁之 。
禁之不得其术，其伤必大。
令禁铸钱，则钱必重；重则其利深，盗铸如云而起，弃市之罪又不足以禁矣。
奸数不胜而法禁数溃，铜使之然也。
铜布于天下，其为祸博矣，故不如收之。 
贾山亦上书谏，以为： 钱者，亡用器也，而可以易富贵。
富贵者，人主之操柄也；令民为之，是与人主共操柄，不可长也。 
上不听。
是时，太中大夫邓通方宠幸，上欲其富，赐之蜀严道铜山，使铸钱。
吴王濞有豫章铜山，招致天下亡命者以铸钱；东煮海水为盐；以故无赋而国用饶足。
于是吴、邓钱布天下。
初，帝分代为二国，立皇子武为代王，参为太原王。
是岁，徙代王武为淮阳王；以太原王参为代王，尽得故地。
太宗孝文皇帝中六年
冬，十月，桃、李华。
淮南厉王长自作法令行于其国，逐汉所置吏，请自置相、二千石；帝曲意从之。
又擅刑杀不辜及爵人至关内侯；数上书不逊顺。
帝重自切责之，乃令薄昭与书风谕之，引管、蔡及代顷王、济北王兴居以为儆戒。
王不说，令大夫但、士伍开章等七十人与棘蒲侯柴武太子奇谋以辇车四十乘反谷口；令人使闽越、匈奴。
事觉，有司治之。使使召淮南王。
王至长安，丞相张苍、典客冯敬行御史大夫事，与宗正、廷尉奏： 长罪当弃市。 
制曰： 其赦长死罪，废，勿王；徙处蜀郡严道邛邮。 
尽诛所与谋者。
载长以辎车，令县以次传之。
袁盎谏曰： 上素骄淮南王，弗为置严傅、相，以故至此。
淮南王为人刚，今暴摧折之，臣恐卒逢雾露病死，陛下有杀弟之名，奈何？ 
上曰： 吾特苦之耳，今复之。 
淮南王果愤恚不食死。
县传至雍，雍令发封，以死闻。
上哭甚悲，谓袁盎曰 吾不听公言，卒亡淮南王！
今为奈何？ 
盎曰： 独斩丞相、御史以谢天下乃可。 
上即令丞相、御史逮考诸县传送淮南王不发封馈侍者，皆弃市；以列侯葬淮南王于雍，置守冢三十户。
匈奴单于遣汉书曰： 前时，皇帝言和亲事，称书意，合欢。
汉边吏侵侮右贤王；右贤王不请，听后义卢侯难支等计，与汉吏相距。绝二主之约，离兄弟之亲，故罚右贤王，使之西求月氏击之。
以天之福，吏卒良，马力强，以夷灭月氏，尽斩杀、降下，定之；楼兰、乌孙、呼揭及其旁二十六国，皆已为匈奴，诸引弓之民并为一家，北州以定。
愿寝兵，休士卒，养马，除前事，复故约，以安边民。
皇帝即不欲匈奴近塞，则且诏吏民远舍。 
帝报书曰： 单于欲除前事，复故约，朕甚嘉之。
此古圣王之志也。
汉与匈奴约为兄弟，所以遗单于甚厚；倍约、离兄弟之亲者，常在匈奴。
然右贤王事已在赦前，单于勿深诛！
单于若称书意，明告诸吏，使无负约，有信，敬如单于书。 
后顷之，冒顿死，子稽粥立，号曰老上单于。
老上单于初立，帝复遣宗室女翁主为单于阏氏，使宦者燕人中行说傅翁主。
说不欲行，汉强使之。
说曰： 必我也，为汉患者！ 
中行说既至，因降单于，单于甚亲幸之。
初，匈奴好汉缯絮、食物。
中行说曰： 匈奴人众不能当汉之一郡，然所以强者，以衣食异，无仰于汉也。
今单于变俗，好汉物；汉物不过什二，则匈奴尽归于汉矣。 
其得汉缯絮，以驰草棘中，衣袴皆裂敝，以示不如旃裘之完善也；得汉食物，皆去之，以示不如湩酪之便美也。
于是说教单于左右疏记，以计课其人众、畜牧。
其遗汉书牍及印封，皆令长大，倨傲其辞，自称 天地所生、日月所置匈奴大单于 。
汉使或訾笑匈奴俗无礼义者，中行说辄穷汉使曰： 匈奴约束径，易行；君臣简，可久；一国之政，犹一体也。
故匈奴虽乱，必立宗种。
今中国虽云有礼义，及亲属益疏则相杀夺，以至易姓，皆从此类也。
嗟！土室之人，顾无多辞，喋喋占占！
顾汉所输匈奴缯絮、米糵，令其量中，必善美而已矣，何以言为乎！
且所给，备、善，则已；不备、苦恶，则候秋熟，以骑驰蹂而稼穑耳！ 
梁太傅贾谊上疏曰： 臣窃惟今之事势，可为痛哭者一，可为流涕者二，可为长太息者六；若其它背理而伤道者，难遍以疏举。
进言者皆曰： 天下已安已治矣， 臣独以为未也。
曰安且治者，非愚则谀，皆非事实知治乱之体者也。
夫抱火厝之积薪之下而寝其上，火未及然，因谓之安；方今之势，何以异此！
陛下何不壹令臣得孰数之于前，因陈治安之策，试详择焉！使为治，劳智虑，苦身体，乏钟、鼓之乐，勿为可也。乐与今同，而加之诸侯轨道，兵革不动，匈奴宾服，百姓素朴，生为明帝，没为明神，名誉之美垂于无穷，使顾成之庙称为太宗，上配太祖，与汉亡极，立经陈纪，为万世法。虽有愚幼、不肖之嗣，犹得蒙业而安。
以陛下之明达，因使少知治体者得佐下风，致此非难也。
 夫树国固必相疑之势，下数被其殃，上数爽其忧，甚非所以安上而全下也。
今或亲弟谋为东帝，亲兄之子西乡而击，今吴又见告矣。
天子春秋鼎盛，行义未过，德泽有加焉，犹尚如是；况莫大诸侯，权力且十此者虖！
然而天下少安，何也？
大国之王幼弱未壮，汉之所置傅、相方握其事。
数年之后，诸侯之王大抵皆冠，血气方刚；汉之傅、相称病而赐罢，彼自丞、尉以上遍置私人。如此，有异淮南、济北之为邪？
此时而欲为治安，虽尧、舜不治。
黄帝曰： 日中必熭，操刀必割！ 
今令此道顺而全安甚易，不肯蚤为，已乃堕骨肉之属而抗刭之，岂有异秦之季世虖！
其异姓负强而动者，汉已幸而胜之矣，又不易其所以然；同姓袭是迹而动，既有征矣，其势尽又复然。
殃祸之变，未知所移，明帝处之尚不能以安，后世将如之何！
 臣窃迹前事，大抵强者先反。
长沙乃二万五千户耳，功少而最完，势疏而最忠，非独性异人也，亦形势然也。
曩令樊、郦、绛、灌据数十城而王，今虽以残亡可也；令信、越之伦列为彻侯而居，虽至今存可也。
然则天下之大计可知已：欲诸王之皆忠附，则莫若令如长沙王；欲臣子勿菹醢，则莫若令如樊、郦等；欲天下之治安，莫若众建诸侯而少其力。
力少则易使以义，国小则亡邪心。
令海内之势，如身之使臂，臂之使指，莫不制从，诸侯之君不敢有异心，辐凑并进而归命天子。
割地定制，令齐、赵、楚各为若干国，使悼惠王、幽王、元王之子孙毕以次各受祖之分地，地尽而止；其分地众而子孙少者，建以为国，空而置之，须其子孙生者举使君之；一寸之地，一人之众，天子亡所利焉，诚以定治而已。
如此，则卧赤子天下之上而安，植遗腹，朝委裘而天下不乱；当时大治，后世诵圣。
陛下谁惮而久不为此！
 天下之势方病大瘇，一胫之大几如要，一指之大几如股，平居不可屈伸，一二指慉，身虑亡聊。
失今不治，必为锢疾，后虽有扁鹊，不能为已。
病非徒瘇也。又苦炙盭。
元王之子，帝之从弟也；今之王者，从弟之子也。
惠王之子，亲兄子也，今之王者，兄子之子也。
亲者或亡分地以安天下，疏者或制大权以逼天子，臣故曰非徒病瘇也，又苦炙盭。
可痛哭者，此病是也。 天下之势方倒悬。
凡天子者，天下之首。
何也？
上也。
蛮夷者，天下之足。
何也？
下也。
今匈奴嫚侮侵掠，至不敬也；而汉岁致金絮采缯以奉之。
足反居上，首顾居下，倒县如此，莫之能解，犹为国有人乎？
可为流涕者此也。
今不猎猛敌而猎田彘，不搏反寇而搏畜菟，玩细娱而不图大患，德可远加而直数百里外，威令不伸，可为流涕者此也。
 今庶人屋壁得为帝服，倡优下贱得为后饰；且帝之身自衣皁绨，而富民墙屋被文绣；天子之后以缘其领，庶人孽妾以缘其履；此臣所谓舛也。
夫百人作之不能衣一人，欲天下亡寒，胡可得也；一人耕之，十人聚而食之，欲天下亡饥，不可得也；饥寒切于民之肌肤，欲其亡为奸邪，不可得也。
可为长太息者此也。
 商君遗礼义，弃仁恩，并心于进取；行之二岁，秦俗日败。
故秦人家富子壮则出分，家贫子壮则出赘；借父櫌鉏，虑有德色；母取箕帚，立而谇语；抱哺其子，与公并居；妇姑不相说，则反脣而相稽；其慈子、耆利，不同禽兽者亡几耳。
今其遗见馀俗，犹尚未改，弃礼谊，捐廉耻日甚，可谓月异而岁不同矣。
逐利不耳，虑非顾行也；今其甚者杀父兄矣。
而大臣特以簿书不报、期会之间以为大故，至于俗流失，世坏败，因恬而不知怪，虑不动于耳目，以为是适然耳。
夫移风易俗，使天下回心而乡道，类非俗吏之所能为也。
俗吏之所务，在于刀笔、筐箧而不知大体。
陛下又不自忧，窃为陛下惜之！
岂如今定经制，令君君、臣臣，上下有差，父子六亲各得其宜。
此业壹定，世世常安，而后有所持循矣；若夫经制不定，是犹渡江河亡维楫，中流而遇风波，船必覆矣。
可为长太息者此也。
 夏、殷、周为天子皆数十世，秦为天子二世而亡。
人性不甚相远也，何三代之君有道之长而秦无道之暴也？
其故可知也。
古之王者，太子乃生，固举以礼，有司齐肃端冕，见之南郊，过阙则下，过庙则趋，故自为赤子，而教固已行矣。
孩提有识，三公、三少明孝仁礼义以道习之，逐去邪人，不使见恶行，于是皆选天下之端士、孝悌博闻有道术者以卫翼之，使与太子居处出入。
故太子乃生而见正事，闻正言，行正道，左右前后皆正人也。
夫习与正人居之不能毋正，犹生长于齐不能不齐言也；习与不正人居之不能毋不正，犹生长于楚之地不能不楚言也。
孔子曰： 少成若天性，习贯如自然。 
习与智长，故切而不愧；化与心成，故中道若性。
夫三代之所以长久者，以其辅翼太子有此具也。
及秦而不然，使赵高傅胡亥而教之狱，所习者非斩、劓人，则夷人之三族也。
胡亥今日即位而明日射人，忠谏者谓之诽谤，深计者谓之妖言，其视杀人若艾草菅然。
岂惟胡亥之性恶哉？
彼其所以道之者非其理故也。鄙谚曰： 前车覆，后车诫。 
秦世之所以亟绝者，其辙迹可见也；然而不避，是后车又将覆也。
天下之命，县于太子，太子之善，在于早谕教与选左右。
夫心未滥而先谕都，则化易成也；开于道术智谊之指，则教之力也；若其服习积贯，则左右而已。
夫胡、粤之人，生而同声，嗜欲不异；及其长而成俗，累数译而不能相通，有虽死而不相为者，则教习然也。
臣故曰选左右、早谕教最急。
夫教得而左右正，则太子正矣，太子正而天下定矣。
《书》曰： 一人有庆，兆民赖之。 
此时务也。
 凡人之智，能见已然，不能见将然。
夫礼者禁于将然之前，而法者禁于已然之后，是故法之所为用易见而礼之所为生难知也。
若夫庆赏以劝善，刑罚以惩恶，先王执此之政，坚如金石；行此之令，信如四时；据此之公，无私如天地，岂顾不用哉？
然而曰礼云、礼云者，贵绝恶于未萌而起教于微眇，使民日迁善、远罪而不自知也。
孔子曰： 听讼，吾犹人也；必也使毋讼乎！ 
为人主计者，莫如先审取舍，取舍之极定于内而安危之萌应于外矣。秦王之欲尊宗庙而安子孙，与汤、武同。然而汤、武广大其德行，六七百岁而弗失，秦王治天下十馀岁则大败。
此亡他故矣：汤、武之定取舍审而秦王之定取舍不审矣。
夫天下，大器也；今人之置器，置诸安处则安，置诸危处则危。
天下之情，与器无以异，在天子之所置之。
汤、武置天下于仁、义、礼、乐，累子孙数十世，此天下所共闻也；秦王置天下于法令、刑罚，祸几及身，子孙诛绝，此天下之所共见也。
是非其明效大验邪！
人之言曰： 听言之道，必以其事观之，则言者莫敢妄言。 
今或言礼谊之不如法令，教化之不如刑罚，人主胡不引殷、周、秦事以观之也！
人主之尊譬如堂，群臣如陛，众庶如地。
故陛九级上，廉远地，则堂高；陛无级，廉近地，则堂卑。
高者难攀，卑者易陵，理势然也。
故古者圣王制为等列，内有公、卿、大夫、士，外有公、侯、伯、子、男，然后有官师、小吏，延及庶人，等级分明而天子加焉，故其尊不可及也。
 里谚曰： 欲投鼠而忌器。 
此善谕也。
鼠近于器，尚惮不投，恐伤其器，况于贵臣之近主乎！
廉耻节礼以治君子，故有赐死而亡戮辱。
是以黥、劓之罪不及大夫，以其离主上不远也。礼：不敢齿君之路马，蹴其刍者有罚，所以为主上豫远不敬也。
今自王、侯、三公之贵，皆天子之所改容而礼之也，古天子之所谓伯父、伯舅也；而令与众庶同黥、劓、髡、刖、笞、傌、弃市之法，然则堂不无陛虖！
被戮辱者不泰迫虖！
廉耻不行，大臣无乃握重权、大官而有徒隶无耻之心虖！
夫望夷之事，二世见当以重法者，投鼠而不忌器之习也。
臣闻之：履虽鲜不加于枕，冠虽敝不以苴履。
夫尝已在贵宠之位，天子改容而礼貌之矣，吏民尝俯伏以敬畏之矣；今而有过，帝令废之可也，退之可也，赐之死可也，灭之可也；若夫束缚之，系緤之，输之司寇，编之徒官，司寇小吏詈骂而榜笞之，殆非所以令众庶见也。
夫卑贱者习知尊贵者之一旦吾亦乃可以加此也，非所以尊尊、贵贵之化也。
古者大臣有坐不廉而废者，不谓不廉，曰簠簋不饰 ；坐污秽淫乱、男女无别者，不曰污秽，曰 帷薄不修 ；坐罢软不胜任者，不谓罢软，曰 下官不职 。
故贵大臣定有其罪矣，犹未斥然正以呼之也，尚迁就而为之讳也。
故其在大谴、大何之域者，闻谴、何则白冠氂缨，盘水加剑，造请室而请罪耳，上不执缚系引而行也；其有中罪者，闻命而自弛，上不使人颈盭而加也；其有大罪者，闻命则北面再拜，跪而自裁，上不使人捽抑而刑之也。
曰： 子大夫自有过耳，吾遇子有礼矣。 
遇之有礼，故群臣自熹；婴以廉耻，故人矜节行。
上设廉耻、礼义以遇其臣不以节行报其上者，则非人类也。
故化成俗定，则为人臣者皆顾行而忘利，守节而伏义，故可以托不御之权，可以寄六尺之孤，此厉廉耻、行礼谊之所致也，主上何丧焉！
此之不为而顾彼之久行，故曰可为长太息者此也。 
谊以绛侯前逮系狱，卒无事，故以此讥上。
上深纳其言，养臣下有节，是后大臣有罪，皆自杀，不受刑。
太宗孝文皇帝中七年
冬，十月，令列侯太夫人、夫人、诸侯王子及吏二千石无得擅征捕。
夏，四月，赦天下。
六月，癸酉，未央宫东阙罘罳灾。
民有歌淮南王者曰： 一尺布，尚可缝；一斗粟，尚可舂；兄弟二人不相容！ 
帝闻而病之。
太宗孝文皇帝中八年
夏，封淮南厉王子安等四人为列侯。
贾谊知上必将复王之也，上疏谏曰： 淮南王之悖逆无道，天下孰不知其罪！
陛下幸而赦迁之，自疾而死，天下孰以王死之不当！
今奉尊罪人之子，适足以负谤于天下耳。
此人少壮，岂能忘其父哉！
白公胜所为父报仇者，大父与叔父也。
白公为乱，非欲取国代主，发忿快志，剡手以冲仇人之匈，固为俱靡而已。
淮南虽小，黥布尝用之矣，汉存，特幸耳。
夫擅仇人足以危汉之资，于策不便。
予之众，积之财，此非有子胥、白公报于广都之中，即疑有专诸、荆轲起于两柱之间，所谓假贼兵，为虎翼者也。
愿陛下少留计！ 
上弗听。
有长星出于东方。
太宗孝文皇帝中九年
春，大旱。
太宗孝文皇帝中十年
冬，上行幸甘泉。
将军薄昭杀汉使者。
帝不忍加诛，使公卿从之饮酒。欲令自引分，昭不肯；使群臣丧服往哭之，乃自杀。
臣光曰：李德裕以为： 汉文帝诛薄昭，断则明矣，于义则未安也。
秦康送晋文，兴如存之感；况太后尚存，唯一弟薄昭，断之不疑，非所以慰母氏之心也。 
臣愚以为法者天下之公器，惟善持法者，亲疏如一，无所不行，则人莫敢有所恃而犯之也。
夫薄昭虽素称长者，文帝不为置贤师傅而用之典兵；骄而犯上，至于杀汉使者，非有恃而然乎！
若又从而赦之，则与成、哀之世何异哉！
魏文帝尝称汉文帝之美，而不取其杀薄昭，曰： 舅后之家，但当养育以恩而不当假借以权，既触罪法，又不得不害。 
讥文帝之始不防闲昭也，斯言得之矣。
然则欲慰母心者，将慎之于始乎！
