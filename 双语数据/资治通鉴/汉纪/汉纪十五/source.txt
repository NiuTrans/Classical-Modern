起旃蒙协洽，尽柔兆敦牂，凡十二年。
孝昭皇帝上始元元年
夏，益州夷二十四邑、三万馀人皆反。遣水衡都尉吕辟胡募吏民及发犍为、蜀郡奔命往击，大破之。秋，七月，赦天下。
大雨，至于十月，渭桥绝。
武帝初崩，赐诸侯王玺书。
燕王旦得书不肯哭，曰： 玺书封小，京师疑有变。 
遣幸臣寿西长、孙纵之、王孺等之长安，以问礼仪为名，阴刺候朝廷事。
及有诏褒赐旦钱三十万，益封万三千户，旦怒曰： 我当为帝，何赐也！ 
遂与宗室中山哀王子长、齐孝王孙泽等结谋，诈言以武帝时受诏，得职吏事，修武备，备非常。
郎中成轸谓旦曰： 大王失职，独可起而索，不可坐而得也。
大王壹起，国中虽女子皆奋臂随大王。 
旦即与泽谋，为奸书，言： 少帝非武帝子，大臣所共立；天下宜共伐之！ 
使人传行郡国以摇动百姓。
泽谋归发兵临菑，杀青州刺史隽不疑。
旦招来郡国奸人，赋敛铜铁作甲兵，数阅其车骑、材官卒，发民大猎以讲士马，须期日。
郎中韩义等数谏旦，旦杀义等凡十五人。
会缾侯成知泽等谋，以告隽不疑。
八月，不疑收捕泽等以闻。
天子遣大鸿胪丞治，连引燕王。
有诏，以燕王至亲，勿治；而泽等皆伏诛。
迁隽不疑为京兆尹。
不疑为京兆尹，吏民敬其威信。
每行县、录囚徒还，其母辄问不疑： 有所平反？
活几何人？ 
即不疑多有所平反，母喜笑异于他时；或无所出，母怒，为不食。
故不疑为吏，严而不残。
九月，丙子，秺敬侯金日磾薨。
初，武帝病，有遗诏，封金日磾为秺侯，上官桀为安阳侯，霍光为博陆侯；皆以前捕反者马何罗等功封。
日磾以帝少，不受封，光等亦不敢受。
及日磾病困，光白封，日磾卧受印绶；一日薨。
日磾两子赏、建俱侍中，与帝略同年，共卧起。
赏为奉车，建驸马都尉。
及赏嗣侯，佩两绶，上谓霍将军曰： 金氏兄弟两人，不可使俱两绶邪？ 
对曰： 赏自嗣父为侯耳。 
上笑曰： 侯不在我与将军乎？ 
对曰： 先帝之约，有功乃得封侯。 
遂止。
闰月，遣故廷尉王平等五人持节行郡国，举贤良，问民疾苦、冤、失职者。
冬，无冰。
孝昭皇帝上始元二年
春，正月，封大将军光为博陆侯，左将军桀为安阳侯。
或说霍光曰： 将军不见诸吕之事乎？
处伊尹、周公之位，摄政擅权，而背宗室，不与共职，是以天下不信，卒至于灭亡。
今将军当盛位，帝春秋富，宜纳宗室，又多与大臣共事，反诸吕道。
如是，则可以免患。 
光然之，乃择宗室可用者，遂拜楚元王孙辟强及宗室刘长乐皆为光禄大夫，辟强守长乐卫尉。
三月，遣使者振贷贫民无种、食者。
秋，八月，诏曰： 往年灾害多，今年蚕、麦伤，所振贷种、食勿收责，毋令民出今年田租。 
初，武帝征伐匈奴，深入穷追，二十馀年，匈奴马畜孕重堕殰，罢极，苦之。常有欲和亲意，未能得。
狐鹿孤单于有异母弟为左大都尉，贤，国人乡之，母阏氏恐单于不立子而立左大都尉也，乃私使杀之。
左大都尉同母兄怨，遂不肯复会单于庭。
是岁，单于病且死，谓诸贵人： 我子少，不能治国，立弟右谷蠡王。 
及单于死，卫律等与颛渠阏氏谋，匿其丧，矫单于令，更立子左谷蠡王为壶衍鞮单于。
左贤王、右谷蠡王怨望，率其众欲南归汉，恐不能自致，即胁卢屠王，欲与西降乌孙。
卢屠王告之单于，使人验问，右谷蠡王不服，反以其罪罪卢屠王，国人皆冤之。
于是二王去居其所，不复肯会龙城，匈奴始衰。
孝昭皇帝上始元三年
春，二月，有星孛于西北。
冬，十一月，壬辰朔，日有食之。
初，霍光与上官桀相亲善。光每休沐出，桀常代光入决事。
光女为桀子安妻，生女，年甫五岁，安欲因光内之宫中；光以为尚幼，不听。
盖长公主私近子客河间丁外人，安素与外人善，说外人曰： 安子容貌端正，诚因长主时得入为后，以臣父子在朝而有椒房之重，成之在于足下。
汉家故事，常以列侯尚主，足下何忧不封侯乎！ 
外人喜，言于长主。长主以为然，诏召安女入为婕妤，安为骑都尉。
孝昭皇帝上始元四年
春，三月，甲寅，立皇后上官氏，赦天下。
西南夷姑缯、叶榆复反，遣水衡都尉吕辟胡将益州兵击之。
辟胡不进，蛮夷遂杀益州太守，乘胜与辟胡战，士战及溺死者四千馀人。
冬，遣大鸿胪田广明击之。
廷尉李种坐故纵死罪弃市。
是岁，上官安为车骑将军。
孝昭皇帝上始元五年
春，正月，追尊帝外祖赵父为顺成侯。
顺成侯有姊君姁，赐钱二百万、奴婢、第宅以充实焉。
诸昆弟各以亲疏受赏赐，无在位者。
有男子乘黄犊车诣北阙，自谓卫太子；公车以闻。
诏使公、卿、将军、中二千石杂识视。
长安中吏民聚观者数万人。
右将军勒兵阙下以备非常。
丞相、御史、中二千石至者并莫敢发言。
京兆尹不疑后到，叱从吏收缚。
或曰： 是非未可知，且安之。 
不疑曰： 诸君何患于卫太子！
昔蒯聩违命出奔，辄距而不纳，《春秋》是之。
卫太子得罪先帝，亡不即死，今来自诣，此罪人也！ 
遂送诏狱。
天子与大将军霍光闻而嘉之曰： 公卿大臣当用有经术、明于大谊者。 
繇是不疑名声重于朝廷，在位者皆自以为不及也。
廷尉验治何人，竟得奸诈，本夏阳人，姓成，名方遂，居湖，以卜筮为事。
有故太子舍人尝从方遂卜，谓曰： 子状貌甚似卫太子。 
方遂心利其言，冀得以富贵。
坐诬罔不道，要斩。
夏，六月，封上官安为桑乐侯。
安日以骄淫，受赐殿中，对宾客言： 与我婿饮，大乐！
见其服饰，使人归欲自烧物！ 
子病死，仰而骂天。
其顽悖如此。
罢儋耳、真番郡。
秋，大鸿胪广明、军正王平击益州，斩首、捕虏三万馀人，获畜产五万馀头。
谏大夫杜延年见国家承武帝奢侈、师旅之后，数为大将军光言： 年岁比不登，流民未尽还，宜修孝文时政，示以俭约、宽和，顺天心，说民意，年岁宜应。 
光纳其言。
延年，故御史大夫周之子也。
孝昭皇帝上始元六年
春，二月，诏有司问郡国所举贤良、文学，民所疾苦、教化之要，皆对： 愿罢盐、铁、酒榷、均输官，毋与天下争利，示以俭节，然后教化可兴。 
桑弘羊难，以为： 此国家大业，所以制四夷，安边足用之本，不可废也。 
于是盐铁之议起焉。
初，苏武既徙北海上，禀食不至，掘野鼠去草实而食之。
杖汉节牧羊，卧起操持，节旄尽落。
武在汉，与李陵俱为侍中；陵降匈奴，不敢求武。
久之，单于使陵至海上，为武置酒设乐，因谓武曰： 单于闻陵与子卿素厚，故使来说足下，虚心欲相待，终不得归汉，空自苦；亡人之地，信义安所见乎！
足下兄弟二人，前皆坐事自杀；来时，太夫人已不幸；子卿妇年少，闻已更嫁矣；独有女弟二人、两女、一男，今复十馀年，存亡不可知。
人生如朝露，何久自苦如此！
陵始降时，忽忽如狂，自痛负汉，加以老母系保宫。
子卿不欲降，何以过陵！
且陛下春秋高，法令无常，大臣无罪夷灭者数十家。安危不可知，子卿尚复谁为乎！ 
武曰： 武父子无功德，皆为陛下所成就，位列将，爵通侯，兄弟亲近，常愿肝脑涂地。
今得杀身自效，虽斧钺、汤镬，诚甘乐之！
臣事君，犹子事父也。子为父死，无所恨。
愿勿复再言！ 
陵与武饮数日，复曰： 子卿壹听陵言！ 
武曰： 自分已死久矣，王必欲降武，请毕今日之欢，效死于前！ 
陵见其至诚，喟然叹曰： 嗟乎，义士！
陵与卫律之罪上通于天！ 
因泣下沾衿，与武决去。
赐武牛羊数十头。
后陵复至北海上，语武以武帝崩。
武南乡号哭欧血，旦夕临，数月。
及壶衍鞮单于立，母阏氏不正，国内乖离，常恐汉兵袭之，于是卫律为单于谋，与汉和亲。
汉使至，求苏武等，匈奴诡言武死。
后汉使复至匈奴，常惠私见汉使，教使者谓单于，言： 天子射上林中，得雁，足有系帛书，言武等在某泽中。 
使者大喜，如惠语以让单于。
单于视左右而惊，谢汉使曰： 武等实在。 
乃归武及马宏等。
马宏者，前副光禄大夫王忠使西国，为匈奴所遮；忠战死，马宏生得，亦不肯降。
故匈奴归此二人，欲以通善意。
于是李陵置酒贺武曰： 今足下还归，扬名于匈奴，功显于汉室，虽古竹帛所载，丹青所画，何以过子卿！
陵虽驽怯，令汉贳陵罪，全其老母，使得奋大辱之积志，庶几乎曹柯之盟，此陵宿昔之所不忘也。
收族陵家，为世大戮，陵尚复何顾乎！
已矣，令子卿知吾心耳！ 
陵泣下数行，因与武决。
单于召会武官属，前已降及物故，凡随武还者九人。
既至京师，诏武奉一太牢谒武帝园庙，拜为典属国，秩中二千石，赐钱二百万，公田二顷，宅一区。
武留匈奴凡十九岁，始以强壮出，及还，须发尽白。
霍光、上官桀与李陵素善，遣陵故人陇西任立政等三人俱至匈奴招之。
陵曰： 归易耳，丈夫不能再辱！ 
遂死于匈奴。
夏，旱。
秋，七月，罢榷酤官，从贤良、文学之议也。
武帝之末，海内虚耗，户口减半，霍光知时务之要，轻徭薄赋，与民休息。
至是匈奴和亲，百姓充实，稍复文、景之业焉。
诏以钩町侯毋波率其邑君长、人民击反者有功，立以为钩町王。
赐田广明爵关内侯。
孝昭皇帝上元凤元年
春，武都氐人反，遣执金吾马适建、龙頟侯韩增、大鸿胪田广明将三辅、太常徒，皆免刑，击之。
夏，六月，赦天下。
秋，七月，乙亥晦，日有食之，既。八月，改元。
上官桀父子既尊，盛德长公主，欲为丁外人求封侯，霍光不许。
又为外人求光禄大夫，欲令得召见，又不许。
长主大以是怨光，而桀、安数为外人求官爵弗能得，亦惭。
又桀妻父所幸充国为太医监，阑入殿中，下狱当死；冬月且尽，盖主为充国入马二十匹赎罪，乃得减死论。
于是桀、安父子深怨光而重德盖主。
自先帝时，桀已为九卿，位在光右，及父子并为将军，皇后亲安女，光乃其外祖，而顾专制朝事，由是与光争权。
燕王旦自以帝兄不得立，常怀怨望。
及御史大夫桑弘羊建造酒榷、盐、铁，为国兴利，伐其功，欲为子弟得官，亦怨恨光。
于是盖主、桀、安、弘羊皆与旦通谋。
旦遣孙纵之等前后十馀辈，多赍金宝、走马赂遗盖主、桀、弘羊等。
桀等又诈令人为燕王上书，言光出都肄郎、羽林，道上称跸，太官先置。
又引 苏武使匈奴二十年不降，乃为典属国；大将军长史敞无功，为搜粟都尉；又擅调益莫府校尉。
光专权自恣，疑有非常。
臣旦愿归符玺，入宿卫，察奸臣变。 
候司光出沐日奏之，桀欲从中下其事，弘羊当与诸大臣共执退光。
书奏，帝不肯下。
明旦，光闻之，止画室中不入。
上问： 大将军安在？ 
左将军桀对曰： 以燕王告其罪，故不敢入。 
有诏： 召大将军。 
光入，免冠、顿首谢。
上曰： 将军冠！
朕知是书诈也，将军无罪。 
光曰： 陛下何以知之？ 
上曰： 将军之广明都郎，近耳；调校尉以来，未能十日，燕王何以得知之！
且将军为非，不须校尉。 
是时帝年十四，尚书、左右皆惊。
而上书者果亡，捕之甚急。
桀等惧，白上： 小事不足遂。 上不听。
后桀党与有谮光者，上辄怒曰： 大将军忠臣，先帝所属以辅朕身，敢有毁者坐之！ 
自是桀等不敢复言。
李德裕论曰：人君之德，莫大于至明，明以照奸，则百邪不能蔽矣。汉昭帝是也。
周成王有惭德矣；高祖、文、景俱不如也。
成王闻管、蔡流言，遂使周公狼跋而东。
汉高闻陈平去魏背楚，欲舍腹心臣。
汉文惑季布使酒难近，罢归股肱郡；疑贾生擅权纷乱，复疏贤士。
景帝信诛晁错兵解，遂戮三公。
所谓 执狐疑之心，来谗贼之口 。
使昭帝得伊、吕之佐，则成、康不足侔矣。
桀等谋令长公主置酒请光，伏兵格杀之，因废帝，迎立燕王为天子。
旦置驿书往来相报，许立桀为王，外连郡国豪桀以千数。
旦以语相平，平曰： 大王前与刘泽结谋，事未成而发觉者，以刘泽素夸，好侵陵也。
平闻左将军素轻易，车骑将军少而骄，臣恐其如刘泽时不能成，又恐既成反大王也。 
旦曰： 前日一男子诣阙，自谓故太子，长安中民趣乡之，正讠雚不可止。
大将军恐，出兵陈之，以自备耳。
我，帝长子，天下所信，何忧见反！ 
后谓群臣： 盖主报言，独患大将军与右将军王莽。
今右将军物故，丞相病，幸事必成，征不久。 
令群臣皆装。
安又谋诱燕王至而诛之，因废帝而立桀。
或曰： 当如皇后何？ 
安曰： 逐麋之狗，当顾菟邪！
且用皇后为尊，一旦人主意有所移，虽欲为家人亦不可得。
此百世之一时也！ 
会盖主舍人父稻田使者燕仓知其谋，以告大司农杨敞。
敞素谨，畏事，不敢言，乃移病卧，以告谏大夫杜延年；延年以闻。
九月，诏丞相部中二千石逐捕孙纵之及桀、安、弘羊、外人等，并宗族悉诛之；盖主自杀。
燕王旦闻之，召相平曰： 事败，遂发兵乎？ 
平曰： 左将军已死，百姓皆知之，不可发也。 
王忧懑，置酒与群臣、妃妾别。
会天子以玺书让旦，旦以绶自绞死，后、夫人随旦自杀者二十馀人。
天子加恩，赦王太子建为庶人，赐量谥曰刺王。
皇后以年少，不与谋，亦霍光外孙，故得不废。
庚午，右扶风王为御史大夫。
冬，十月，封杜延年为建平侯；燕仓为宜城侯；故丞相征事任宫捕得桀，为弋阳侯；丞相少史王山寿诱安入府，为商利侯。
久之，文学济阴魏相对策，以为： 日者燕王为无道，韩义出身强谏，为王所杀。
义无比干之亲而蹈比干之节，宜显赏其子以示天下，明为人臣之义。 乃擢义子延寿为谏大夫。
大将军光以朝无旧臣，光禄勋张安世自先帝时为尚书令，志行纯笃，乃白用安世为右将军兼光禄勋以自副焉。
安世，故御史大夫汤之子也。
光又以杜延年有忠节，擢为太仆、右曹、给事中。
光持刑罚严，延年常辅之以宽。
吏民上书言便宜，辄下延年平处复奏。
言可官试者，至为县令；或丞相、御史除用，满岁，以状闻；或抵其罪法。
是岁匈奴发左、右部二万骑为四队，并入边为寇。
汉兵追之，斩首、获虏九千人，生得瓯脱王；汉无所失亡。
匈奴见瓯脱王在汉，恐，以为道击之，即西北远去，不敢南逐水草；发人民屯瓯脱。
孝昭皇帝上元凤二年
夏，四月，上自建章宫徙未央宫。
六月，赦天下。
是岁，匈奴复遣九千骑屯受降城以备汉，北桥余吾水，令可度，以备奔走；欲求和亲，而恐汉不听，故不肯先言，常使左右风汉使者。
然其侵盗益希，遇汉使愈厚，欲以渐致和亲。
汉亦羁縻之。
孝昭皇帝上元凤三年
春，正月，泰山有大石自起立；上林有柳树枯僵自起生；有虫食其叶成文，曰 公孙病已立 。
符节令鲁国眭弘上书，言： 大石自立，僵柳复起，当有匹庶为天子者。
枯树复生，故废之家公孙氏当复兴乎？
汉家承尧之后，有传国之运，当求贤人禅帝位，退自封百里，以顺天命。 
弘坐设妖言惑众伏诛。
匈奴单于使犁汙王窥边，言酒泉、张掖兵益弱，出兵试击，冀可复得其地。
时汉先得降者，闻其计，天子诏边警备。
后无几，右贤王、犁汙王四千骑分三队，入日勒、屋兰、番和。
张掖太守、属国都尉发兵击，大破之，得脱者数百人。属国义渠王射杀犁汙王，赐黄金二百斤，马二百匹，因封为犁汙王。
自是后，匈奴不敢入张掖。
燕、盖之乱，桑弘羊子迁亡，过父故吏侯史吴，后迁捕得，伏法。
会赦，侯史吴自出系狱。
廷尉王平与少府徐仁杂治反事，皆以为 桑迁坐父谋反而侯史吴臧之，非匿反者，乃匿为随者也 ，即以赦令除吴罪。
后侍御史治实，以 桑迁通经术，知父谋反而不谏争，与反者身无异。
侯史吴故三百石吏，首匿迁，不与庶人匿随从者等，吴不得赦。 
奏请覆治，劾廷尉、少府纵反者。
少府徐仁，即丞相车千秋女婿也，故千秋数为侯史吴言；恐大将军光不听，千秋即召中二千石、博士会公车门，议问吴法。
议者知大将军指，皆执吴为不道。
明日，千秋封上众议。
光于是以千秋擅召中二千石以下，外内异言，遂下廷尉平、少府仁狱。
朝廷皆恐丞相坐之。
太仆杜延年奏记光曰： 吏纵罪人，有常法。
今更诋吴为不道，恐于法深。
又，丞相素无所守持而为好言于下，尽其素行也。至擅召中二千石，甚无状。
延年愚以为丞相久故及先帝用事，非有大故，不可弃也。
间者民颇言狱深，吏为峻诋；今丞相所议，又狱事也，如是以及丞相，恐不合众心，群下讙哗，庶人私议，流言四布。
延年窃重将军失此名于天下也。 
光以廷尉、少府弄法轻重，卒下之狱。
夏，四月，仁自杀，平与左冯翊贾胜胡皆要斩。
而不以及丞相，终与相竟。
延年论议持平，合和朝廷，皆此类也。
冬，辽东乌桓反。
初，冒顿破东胡，东胡馀众散保乌桓及鲜卑山为二族，世役属匈奴。
武帝出破匈奴左地，因徙乌桓于上谷、渔阳、右北平、辽东塞外，为汉侦察匈奴动静。
置护乌桓校尉监领之，使不得与匈奴交通。
至是，部众渐强，遂反。
先是，匈奴三千馀骑入五原，杀略数千人；后数万骑南旁塞猎，行攻塞外亭障，略取吏民去。
是时汉边郡烽火候望精明，匈奴为边寇者少利，希复犯塞。
汉复得匈奴降者，言乌桓尝发先单于冢，匈奴怨之，方发二万骑击乌桓。
霍光欲发兵邀击之，以问护军都尉赵充国，充国以为： 乌桓间数犯塞，今匈奴击之，于汉便。
又匈奴希寇盗，北边幸无事，蛮夷自相攻击而发兵要之，招寇生事，非计也。 
光更问中郎将范明友，明友言可击，于是拜明友为度辽将军，将二万骑出辽东。
匈奴闻汉兵至，引去。
初，光诫明友： 兵不空出；即后匈奴，遂击乌桓。 
乌桓时新中匈奴兵，明友既后匈奴，因乘乌桓敝，击之，斩首六千馀级，获三王首。
匈奴由是恐，不能复出兵。
孝昭皇帝上元凤四年
春，正月，丁亥，帝加元服。
甲戌，富民定侯田千秋薨。
时政事壹决大将军光；千秋居丞相位，谨厚自守而已。
夏，五月，丁丑，孝文庙正殿火。
上及群臣皆素服，发中二千石将五校作治，六日，成。
太常及庙令丞、郎、吏，皆劾大不敬；会赦，太常轑阳侯德免为庶人。
初，杅冞遣太子赖丹为质于龟兹；贰师击大宛还，将赖丹入至京师。
霍光用桑弘羊前议，以赖丹为校尉，将军田轮台。
龟兹贵人姑翼谓其王曰： 赖丹本臣属吾国，今佩汉印绶来，迫吾国而田，必为害。 
王即杀赖丹而上书谢汉。
楼兰王死，匈奴先闻之，遣其质子安归归，得立为王。
汉遣使诏新王令入朝，王辞不至。
楼兰国最在东垂，近汉，当白龙堆，乏水草，常主发导，负水担粮，送迎汉使；又数为官吏卒所寇，惩艾，不便与汉通。
后复为匈奴反间，数遮杀汉使。
其弟尉屠耆降汉，具言状。
骏马监北地傅介子使大宛，诏因令责楼兰、龟兹。
介子至楼兰、龟兹，责其王，皆谢服。
介子从大宛还，到龟兹，会匈奴使从乌孙还，在龟兹，介子因率其吏士共诛斩匈奴使者。
还，奏事，诏拜介子为中郎，迁平乐监。
介子谓大将军霍光曰： 楼兰、龟兹数反覆，而不诛，无所惩艾。
介子过龟兹时，其王近就人，易得也；愿往刺之以威示诸国。 
大将军曰： 龟兹道远，且验之于楼兰。 
于是白遣之。
介子与士卒俱赍金币，扬言以赐外国为名，至楼兰。
楼兰王意不亲介子，介子阳引去，至其西界，使译谓曰： 汉使者持黄金、锦绣行赐诸国。王不来受，我去之西国矣。 
即出金、币以示译。
译还报王，王贪汉物，来见使者。
介子与坐饮，陈物示之，饮酒皆醉。
介子谓王曰： 天子使我私报王。 
王起，随介子入帐中屏语，壮士二人从后刺之，刃交匈，立死；其贵人、左右皆散走。
介子告谕以王负汉罪， 天子遣我诛王，当更立王弟尉屠耆在汉者。
汉兵方至，毋敢动，自令灭国矣！ 
介子遂斩王安归首，驰传诣阙，县首北阙下。
乃立尉屠耆为王，更名其国为鄯善，为刻印章；赐以宫女为夫人，备车骑、辎重。丞相率百官送至横门外，祖而遣之。
王自请天子曰： 身在汉久，今归单弱，而前王有子在，恐为所杀。
国中有伊循城，其地肥美，愿汉遣一将屯田积谷，令臣得依其威重。 
于是汉遣司马一人、吏士四十人田伊循以填抚之。
秋，七月，乙巳，封范明友为平陵侯，傅介子为义阳侯。
臣光曰：王者之于戎狄，叛则讨之，服则舍之。
今楼兰王既服其罪，又从而诛之，后有叛者，不可得而怀矣。
必以为有罪而讨之，则宜陈师鞠旅，明致其罚。
今乃遣使者诱以金币而杀之，后有奉使诸国者，复可信乎！
且以大汉之强而为盗贼之谋于蛮夷，不亦可羞哉！
论者或美介子以为奇功，过矣！
孝昭皇帝上元凤五年夏，大旱。
秋，罢象郡，分属郁林、牂柯。
冬，十一月，大雷。
十二月，庚戌，宜春敬侯王诉薨。
孝昭皇帝上元凤六年春，正月，募郡国徒筑辽东、玄菟城。
夏，赦天下。
乌桓复犯塞，遣度辽将军范明友击之。
冬，十一月，乙丑，以杨敞为丞相，少府河内蔡义为御史大夫。
