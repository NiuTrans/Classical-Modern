起阏逢敦牂，尽柔兆涒滩，凡三年。
孝献皇帝壬建安十九年春，马超从张鲁求兵，北取凉州，鲁遣超还围祁山。
姜叙等告急于夏侯渊，诸将议欲须魏公操节度。
渊曰： 公在鄴，反覆四千里，比报，叙等必败，非救急也。 
遂行，使张郃督步骑五千为前军。
超败走。
韩遂在显亲，渊欲袭取之，遂走。
渊追至略阳城，去遂三十馀里，诸将欲攻之，或言当攻兴国氐。
渊以为： 遂兵精，兴国城固，攻不可卒拔，不如袭长离诸羌。
长离诸羌多在遂军，必归救其家。
若舍羌独守则孤，救长离则官兵得与野战，必可虏也。 
渊乃留督将守辎重，自将轻兵到长离，攻烧羌屯，遂果救长离。
诸将见遂兵众，欲结营作堑乃与战。
渊曰： 我转斗千里，今复作营堑，则士众罢敝，不可复用。
贼虽众，易与耳。 
乃鼓之，大破遂军。进围兴国。
氐王千万奔马超，馀众悉降。
转击高平、屠各，皆破之。
三月，诏魏公操位在诸侯王上，改授金玺、赤绂、远游冠。
夏，四月，旱。
五月，雨水。
初，魏公操遣庐江太守硃光屯皖，大开稻田。
吕蒙言于孙权曰： 皖田肥美，若一收孰，彼众必增，宜早除之。 
闰月，权亲攻皖城。
诸将欲作土山，添攻具，吕蒙曰： 治攻具及土山，必历日乃成；城备既修，外救必至，不可图也。
且吾乘雨水以入，若留经日，水必向尽，还道艰难，蒙窃危之。
今观此城，不能甚固，以三军锐气，四面并攻，不移时可拔；及水以归，全胜之道也。 
权从之。
蒙荐甘宁为升城督，宁手持练，身缘城，为士卒先；蒙以精锐继之，手执枹鼓，士卒皆腾踊。
侵晨进攻，食时破之，获硃光及男女数万口。
既而张辽至夹石，闻城已拔，乃退。
权拜吕蒙为庐江太守，还屯寻阳。
诸葛亮留关羽守荆州，与张飞、赵云将兵溯流克巴东。
至江州，破巴郡太守严颜，生获之。
飞呵颜曰： 大军既至，何以不降，而敢拒战！ 
颜曰： 卿等无状，侵夺我州，我州但有断头将军，无降将军也！ 
飞怒，令左右牵去斫头。
颜容止不变，曰： 斫头便斫头，何为怒邪！ 
飞壮而释之，引为宾客。
分遣赵云从外水定江阳、犍为，飞定巴西、德阳。
刘备围雒城且一年，庞统为流矢所中，卒。
法正笺与刘璋，为陈形势强弱，且曰： 左将军从举兵以来，旧心依依，实无薄意。
愚以为可图变化，以保尊门。 
璋不答。
雒城溃，备进围成都。
诸葛亮、张飞、赵云引兵来会。
马超知张鲁不足与计事，又鲁将杨昂等数害其能，超内怀于邑。
备使建宁督邮李恢往说之，超遂从武都逃入氐中，密书请降于备。
使人止超，而潜以兵资之。
超到，令引军屯城北，城中震怖。
备围城数十日，使从事中郎涿郡简雍入说刘璋。
时城中尚有精兵三万人，谷帛支一年，吏民咸欲死战。
璋言： 父子在州二十馀年，无恩德以加百姓。
百姓攻战三年，肌膏草野者，以璋故也，何心能安！ 
遂开城，与简雍同舆出降，群下莫不流涕。
备迁璋于公安，尽归其财物，佩振威将军印绶。
备入成都，置酒，大飨士卒。取蜀城中金银，分赐将士，还其谷帛。
备领益州牧，以军师中郎将诸葛亮为军师将军，益州太守南郡董和为掌军中郎将，并置左将军府事，偏将军马超为平西将军，军议校尉法正为蜀郡太守、扬武将军，裨将军南阳黄忠为讨虏将军，从事中郎麋竺为安汉将军，简雍为昭德将军，北海孙乾为秉忠将军，广汉长黄权为偏将军，汝南许靖为左将军长史，庞羲为司马，李严为犍为太守，费观为巴郡太守，山阳伊籍为从事中郎，零陵刘巴为西曹掾，广汉彭羕为益州治中从事。
初，董和在郡，清俭公直，为民夷所爱信，蜀中推为循吏，故备举而用之。
备之自新野奔江南也，荆楚群士从之如云，而刘巴独北诣魏公操。
操辟为掾，遣招纳长沙、零陵，桂阳。
会备略有三郡，巴事不成，欲由交州道还京师。
时诸葛亮在临蒸，以书招之，巴不从，备深以为恨。
巴遂自交趾入蜀依刘璋。
及璋迎备，巴谏曰： 备，雄人也，入必为害。 
既入，巴复谏曰： 若使备讨张鲁，是放虎于山林也。 
璋不听，巴闭门称疾。
备攻成都，令军中曰： 有害巴者，诛及三族。 
及得巴，甚喜。
是时益州郡县皆望风景附，独黄权闭城坚守，须璋稽服，乃降。
于是董和、黄权、李严等，本璋之所授用也；吴懿、费观等，璋之婚亲也；彭羕，璋之所摈弃也；刘巴，宿昔之所忌恨也；备皆处之显任，尽其器能，有志之士，无不竞劝，益州之民，是以大和。
初，刘璋以许靖为蜀郡太守。
成都将溃，靖谋逾城降备，备以此薄靖，不用也。
法正曰： 天下有获虚誉而无其实者，许靖是也。
然今主公始创大业，天下之人，不可户说，宜加敬重，以慰远近之望。 
备乃礼而用之。
成都之围也，备与士众约： 若事定，府库百物，孤无预焉。 
及拔成都，士众皆舍干戈赴诸藏，竞取宝物。
军用不足，备甚忧之，刘巴曰： 此易耳。但当铸直百钱，平诸物价，令吏为官市。 
备从之。数月之间，府库充实。
时议者欲以成都名田宅分赐诸将。
赵云曰： 霍去病以匈奴未灭，无用家为。
今国贼非但匈奴，未可求安也。
须天下都定，各反桑梓，归耕本土，乃其宜耳。
益州人民，初罹兵革，田宅皆可归还，令安居复业，然后可役调，得其欢心，不宜夺之以私所爱也。 
备从之。
备之袭刘璋也，留中郎将南郡霍峻守葭萌城。
张鲁遣杨昂诱峻求共守城。
峻曰： 小人头可得，城不可得！ 
昂乃退。
后璋将扶禁、向存等帅万馀人由阆水上，攻围峻，且一年。
峻城中兵才数百人，伺其怠隙，选精锐出击，大破之，斩存。
备既定蜀，乃分广汉为梓潼郡，以峻为梓潼太守。
法正外统都畿，内为谋主，一飧之德、睚眦之怨，无不报复，擅杀毁伤己者数人。或谓诸葛亮曰： 法正太纵横，将军宜启主公，抑其威福。 
亮曰： 主公之在公安也，北畏曹操之强，东惮孙权之逼，近则惧孙夫人生变于肘腋。法孝直为之辅翼，令翻然翱翔，不可复制。
如何禁止孝直，使不得少行其意邪！ 
诸葛亮佐备治蜀，颇尚严峻，人多怨叹者。
法正谓亮曰： 昔高祖入关，约法三章，秦民知德。
今君假借威力，跨据一州，初有其国，未垂惠抚；且客主之义，宜相降下，愿缓刑弛禁以慰其望。 
亮曰： 君知其一，未知其二。
秦以无道，政苛民怨，匹夫大呼，天下土崩；高祖因之，可以弘济。
刘璋暗弱，自焉已来，有累世之累，文法羁縻，互相承奉，德政不举，威刑不肃。
蜀土人土，专权自恣，君臣之道，渐以陵替。
宠之以位，位极则贱；顺之以恩，恩竭则慢。
所以致敝，实由于此。
吾今威之以法，法行则知恩；限之以爵，爵加则知荣。
荣恩并济，上下有节，为治之要，于斯而著矣。 
刘备以零陵蒋琬为广都长。
备尝因游观，奄至广都，见琬众事不治，时又沉醉。
备大怒，将加罪戮。
诸葛亮请曰： 蒋琬社稷之器，非百里之才也。
其为政以安民为本，不以修饰为先，愿主公重加察之。 
备雅敬亮，乃不加罪，仓卒但免官而已。
秋，七月，魏公操击孙权，留少子临菑侯植守鄴。
操为诸子高选官属，以刑颙为植家丞。
颙防闲以礼，无所屈挠，由是不合。
庶子刘桢美文辞，植亲爱之。
桢以书谏植曰： 君侯采庶子之春华，忘家丞之秋实，为上招谤，其罪不小，愚实惧焉。 
魏尚书令荀攸卒。
攸深密有智防，自从魏公操攻讨，常谋谟帷幄，时人及子弟莫知其所言。
操尝称： 荀文若之进善，不进不休；荀公达之去恶，不去不止。 
又称： 二荀令之论人，久而益信，吾没世不忘。 
初，枹罕宋建因凉州乱，自号河首平汉王，改元，置百官，三十馀年。
冬，十月，魏公操使夏侯渊自兴国讨建，围枹罕，拔之，斩建。
渊别遣张郃等渡河，入小湟中，河西诸羌皆降，陇右平。
帝自都许以来，守位而已，左右侍卫莫非曹氏之人者。
议郎赵彦尝为帝陈言时策，魏公操恶而杀之。
操后以事入见殿中，帝不任其惧，因曰： 君若能相辅，则厚；不尔，幸垂恩相舍。 
操失色，俛仰求出。
旧仪：三公领兵，朝见，令虎贲执刃挟之。
操出，顾左右，汗流浃背；自后不复朝请。
董承女为贵人，操诛承，求贵人杀之。
帝以贵人有妊，累为请，不能得。
伏皇后由是怀惧，乃与父完书，言曹操残逼之状，令密图之，完不敢发。
至是，事乃泄，操大怒，十一月，使御史大夫郗虑持节策收皇后玺绶，以尚书令华歆为副，勒兵入宫，收后。
后闭户，藏壁中。
歆坏户发壁，就牵后出。
时帝在外殿，引虑于坐，后被发，徒跣，行泣，过诀曰： 不能复相活邪？ 
帝曰： 我亦不知命在何时！ 
顾谓虑曰： 郗公，天下宁有是邪！ 
遂将后下暴室，以幽死；所生二皇子，皆鸩杀之，兄弟及宗族死者百馀人。
十二月，魏公操至孟津。
操以尚书郎高柔为理曹掾。
旧法：军征士亡，考竟其妻子。
而亡者犹不息。
操欲更重其刑，并及父母、兄弟，柔启曰： 士卒亡军，诚在可疾，然窃闻基中时有悔者。
愚谓乃宜贷其妻子，一可使诱其还心。
正如前科，固已绝其意望；而猥复重之，柔恐自今在军之士，见一人亡逃，诛将及己，亦且相随而走，不可复得杀也。
此重刑非所以止亡，乃所以益走耳！ 操曰： 善！ 
即止不杀。
孝献皇帝壬建安二十年
春，正月，甲子，立贵人曹氏为皇后；魏公操之女也。
三月，魏公操自将击张鲁，将自武都入氐，氐人塞道，遣张郃、硃灵等攻破之。
夏，四月，操自陈仓出散关至河池，氐王窦茂众万馀人恃险不服，五月，攻屠之。
四平、金城诸将麹演、蒋石等共斩送韩遂首。
初，刘备在荆州，周瑜、甘宁等数劝孙权取蜀。
权遣使谓备曰： 刘璋不武，不能自守，若使曹操得蜀，则荆州危矣。
今欲先攻取璋，次取张鲁，一统南方，虽有十操，无所忧也。 
备报曰： 益州民富地险，刘璋虽弱，足以自守。
今暴师于蜀、汉，转运于万里，欲使战克攻取，举不失利，此孙、吴所难也。
议者见曹操失利于赤壁，谓其力屈，无复远念。
今操三分天下已有其二，将欲饮马于沧海，观兵于吴会，何肯守此坐须老乎！
而同盟无故自相攻伐，借枢于操，使敌承其隙，非长计也。
且备与璋托为宗室，冀凭英灵以匡汉朝。
今璋得罪于左右，备独悚惧，非所敢闻，愿加宽贷。 
权不听，遣孙瑜率水军往夏口。
备不听军过，谓瑜曰： 汝欲取蜀，吾当被发入山，不失信于天下也。 
使关羽屯江陵，张飞屯秭归，诸葛亮据南郡，备自住孱陵，权不得已召瑜还。
及备西攻刘璋，权曰： 猾虏，乃敢挟诈如此！ 
备留关羽守江陵，鲁肃与羽邻界；羽数生疑贰，肃常以欢好抚之。
及备已得益州，权令中司马诸葛瑾以备求荆州诸郡。
备不许，曰： 吾方图凉州，凉州定，乃尽以荆州相与耳。 
权曰： 此假而不反，乃欲以虚辞引岁也。 
遂置长沙、零陵、桂阳三郡长吏。
关羽尽逐之。
权大怒，遣吕蒙督兵二万以取三郡。
蒙移书长沙、桂阳，皆望风归服，惟零陵太守郝普城守不降。
刘备闻之，自蜀亲至公安，遣关羽争三郡。
孙权进住陆口，为诸军节度；使鲁肃将万人屯曾阳以拒羽；飞书召吕蒙，使舍零陵急还助肃。
蒙得书，秘之，夜，召诸将授以方略；晨，当攻零陵，顾谓郝普故人南阳邓玄之曰： 郝子太闻世间有忠义事，亦欲为之，而不知时也。
今左将军在汉中为夏侯渊所围；关羽在南郡，至尊身自临之。彼方首尾倒县，救死不给，岂有馀力复营此哉！
今吾计力度虑而以攻此，曾不移日而城必破，城破之后，身死，何益于事，而令百岁老母戴白受诛，岂不痛哉！
度此家不得外问，谓援可恃，故至于此耳。
君可见之，为陈祸福。 
玄之见普，具宣蒙意，普惧而出降。
蒙迎，执其手与俱下船，语毕，出书示之，因拊手大笑。
普见书，知备在公安而羽在益阳，惭恨入地。
蒙留孙河，委以后事，即日引军赴益阳。
鲁肃欲与关羽会语，诸将疑恐有变，议不可往。
肃曰： 今日之事，宜相开譬。
刘备负国，是非未决，羽亦何敢重欲干命！ 
乃邀羽相见，各驻兵马百步上，但诸将军单刀俱会。
肃因责数羽以不返三郡，羽曰： 乌林之役，左将军身在行间，戮力破敌，岂得徒劳，无一塊土，而足下来欲收地邪！ 
肃曰： 不然。
始与豫州觐于长阪，豫州之众不当一校，计穷虑极，志势摧弱，图欲远窜，望不及此。
主上矜愍豫州之身无有处所，不爱土地士民之力，使有所庇廕以济其患；而豫州私独饰情，愆德堕好。
今已藉手于西州矣，又欲翦并荆州之土，斯盖凡夫所不忍行，而况整领人物之主乎！ 羽无以答。
会闻魏公操将攻汉中，刘备惧失益州，使使求和于权。
权令诸葛瑾报命，更寻盟好。
遂分荆州，以湘水为界；长沙、江夏、桂阳以东属权，南郡、零陵、武陵以西属备。
诸葛瑾每奉使至蜀，与其弟亮但公会相见，退无私面。
秋，七月，魏公操至阳平。
张鲁欲举汉中降，其弟卫不肯，率众数万人拒关坚守，横山筑城十馀里。
初，操承凉州从事及武都降人之辞，说 张鲁易攻，阳平城下南北山相远，不可守也 ，信以为然。
及往临履，不如所闻，乃叹曰： 他人商度，少如人意。 
攻阳平山上诸屯，山峻难登，既不时拔，士卒伤夷者多，军食且尽，操意沮，便欲拔军截山而还，遣大将军夏侯惇、将军许褚呼山上兵还。
会前军夜迷惑，误入张卫别营，营中大惊退散。
侍中辛毘、主簿刘晔等在兵后，语惇、褚，言 官兵已据得贼要屯，贼已散走 ，犹不信之。
惇前自见，乃还白操，进兵攻卫，卫等夜遁。
张鲁闻阳平已陷，欲降，阎圃曰： 今以迫往，功必轻；不如依杜濩赴朴胡，与相拒，然后委质，功必多。 
乃奔南山入巴中。
左右欲悉烧宝货仓库，鲁曰： 本欲归命国家，而意未得达。
今之走避锐锋，非有恶意。
宝货仓库，国家之有。 
遂封藏而去。
操入南郑，甚嘉之。
又以鲁本有善意，遣人慰喻之。
丞相主簿司马懿言于操曰： 刘备以诈力虏刘璋，蜀人未附，而远争江陵，此机不可失也。
今克汉中，益州震动，进兵临之，势必瓦解。
圣人不能违时，亦不可失时也。 
操曰： 人苦无足，既得陇，复望蜀邪！ 
刘晔曰： 刘备，人杰也，有度而迟；得蜀日浅，蜀人未恃也。
今破汉中，蜀人震恐，其势自倾。
以公之神明，因其倾而压之，无不克也。
若小缓之，诸葛亮明于治国而为相，关羽、张飞勇冠三军而为将，蜀民既定，据险守要，则不可犯矣。
今不取，必为后忧。 
操不从。
居七日，蜀降者说 蜀中一日数十惊，守将虽斩之而不能安也。 
操问晔曰： 今尚可击不？ 
晔曰： 今已小定，未可击也。 
乃还。
以夏侯渊为都护将军，督张郃、徐晃等守汉中；以丞相长史杜袭为驸马都尉，留督汉中事。
袭绥怀开导，百姓自乐出徙洛、鄴者八万馀口。
八月，孙权率众十万围合肥。
时张辽、李典、乐进将七千馀人屯合肥。
魏公操之征张鲁也，为教与合肥护军薛悌，署函边曰： 贼至，乃发。 
及权至，发教，教曰： 若孙权至者，张、李将军出战，乐将军守，护军勿得与战。 
诸将以众寡不敌，疑之。
张辽曰： 公远征在外，比救至，彼破我必矣。
是以教指及其未合逆击之，折其盛势，以安众心，然后可守也。 
进等莫对。
辽怒曰： 成败之机，在此一战。
诸君若疑，辽将独决之。 
李典素与辽不睦，慨然曰： 此国家大事，顾君计何如耳，吾可以私憾而忘公义乎！
请从君而出。 
于是辽夜募敢从之士，得八百人，椎牛犒飨。
明旦，辽被甲持戟，先登陷阵，杀数十人，斩二大将，大呼自名，冲垒入至权麾下。
权大惊，不知所为，走登高冢，以长戟自守。
辽叱权下战，权不敢动，望见辽所将众少，乃聚围辽数重。
辽急击围开，将麾下数十人得出。
馀众号呼曰： 将军弃我乎？ 
辽复还突围，拔出馀众，权人马皆披靡，无敢当者。
自旦战至日中，吴人夺气。
乃还修守备，众心遂安。
权守合肥十馀日，城不可拔，彻军还。
兵皆就路，权与诸将在逍遥津北，张辽觇望知之，即将步骑奄至。
甘宁与吕蒙等力战扞敌，凌统率亲近扶权出围，复还与辽战，左右尽死，身亦被创，度权已免，乃还。
权乘骏马上津桥，桥面已彻，丈馀无版；亲近监谷利在马后，使权持鞍缓控，利于后著鞭以助马势，遂得超度。
贺齐率三千人在津南迎权，权由是得免。
权入大船宴饮，贺齐下席涕泣曰： 至尊人主，常当持重，今日之事，几致祸败。
群下震怖，若无天地，愿以此为终身之诫！ 
权自前收其泪曰： 大惭谨已刻心，非但书绅也。 
九月，巴、賨夷帅朴胡、杜濩、任约，各举其众来附。
于是分巴郡，以胡为巴东太守，濩为巴西太守，约为巴郡太守，皆封列侯。
冬，十月，始置名号侯以赏军功。
十一月，张鲁将家属出降。
魏公操逆拜鲁镇南将军，待以客礼，封阆中侯，邑万户。
封鲁五子及阎圃等皆为列侯。
习凿齿论曰：阎圃谏鲁勿王，而曹公追封之，将来之人，孰不思顺！
塞其本源而末流自止，其此之谓与！
若乃不明于此，而重焦烂之功，丰爵厚赏止于死战之士，则民利于有乱，俗竞于杀伐，阻兵杖力，干戈不戢矣。
曹公之此封，可谓知赏罚之本矣。
程银、侯选、庞惪皆随鲁降，魏公操复银、选官爵，拜惪立义将军。
张鲁之走巴中也，黄权言于刘备曰： 若失汉中，则三巴不振，此为割蜀之股臂也。 
备乃以权为护军，率诸将迎鲁；鲁已降，权遂击朴胡、杜濩、任约，破之。
魏公操使张郃督诸军徇三巴，欲徙其民于汉中，进军宕渠。
刘备使巴西太守张飞与郃相拒，五十馀日，飞袭击郃，大破之。
郃走还南郑，备亦还成都。
操徙出故韩遂、马超等兵五千馀人，使平难将军殷署等督领，以扶风太守赵俨为关中护军。
操使俨发千二百兵助汉中守御，殷署督送之，行者不乐。
俨护送至斜谷口，还，未至营，署军叛乱。
俨自随步骑百五十人，皆叛者亲党也，闻之，各惊，被甲持兵，不复自安。
俨徐谕以成败，慰励恳切，皆慷慨曰： 死生当随护军，不敢有二！ 
前到诸营，各召料简诸奸结叛者八百馀人，散在原野。
俨下令惟取其造谋魁率治之，馀一不问，郡县所收送皆放遣，乃即相率还降。
俨密白： 宜遣将诣大营，请旧兵镇守关中。 
魏公操遣将军刘柱将二千人往，当须到乃发遣。
俄而事露，诸营大骇，不可安谕。
俨遂宣言： 当差留新兵之温厚者千人，镇守关中，其馀悉遣东。 
便见主者内诸营兵名籍，立差别人。
留者意定，与俨同心，其当去者亦不敢动。
俨一日尽遣上道，因使所留千人分布罗落之。
东兵寻至，乃复胁谕，并徙千人，令相及共东。
凡所全致二万馀口。
孝献皇帝壬建安二十一年
春，二月，魏公操还鄴。
夏，五月，进魏公操爵为王。
初，中尉崔琰荐巨鹿杨训于操，操礼辟之。
及操进爵，训发表称颂功德。
或笑训希世浮伪，谓琰为失所举。
琰从训取表草视之，与训书曰： 省表，事佳耳。
时乎，时乎！
会当有变时。 
琰本意讥论者好谴呵而不寻情理也，时有与琰宿不平者，白琰 傲世怨谤，意指不逊 ，操怒，收琰付狱，髡为徒隶。
前白琰者复白之云： 琰为徒，对宾客虬须直视，若有所瞋。 
遂赐琰死。
尚书仆射毛玠伤琰无辜，心不悦。
人复白玠怨谤，操收玠付狱，侍中桓阶、和洽皆为之陈理，操不听。
阶求案实其事。王曰： 言事者白，玠不但谤吾也，乃复为崔琰觖望。
此捐君臣恩义，妄为死友怨叹，殆不可忍也。 
洽曰： 如言事者言，玠罪过深重，非天地所覆载。
臣非敢曲理玠以枉大伦也，以玠历年荷宠，刚直忠公，为众所惮，不宜有此。
然人情难保，要宜考玠，两验其实。
今圣恩不忍致之于理，更使曲直之分不明。 
操曰： 所以不考，欲两全玠及言事者耳。 
洽对曰： 玠信有谤主之言，当肆之市朝；若玠无此言，言事者加诬大臣以误主听，不加检覈，臣窃不安。 
操卒不穷治，玠遂免黜，终于家。
是时西曹掾沛国丁仪用事，玠之获罪，仪有力焉；群下畏之侧目。
尚书仆射何夔及东曹属东莞徐弈独不事仪，仪谮弈，出为魏郡太守，赖桓阶左右之得免。
尚书傅选谓何夔曰： 仪已害毛玠，子宜少下之。 
夔曰： 为不义，适足害其身，焉能害人！
且怀奸佞之心，立于明朝，其得久乎！ 
崔琰从弟林，尝与陈群共论冀州人士，称琰为首，群以智不存身贬之。
林曰： 大丈夫为有邂逅耳，即如卿诸人，良足贵乎 五月，己亥朔，日有食之。
代郡乌桓三大人皆称单于，恃力骄恣，太守不能治。
魏王操以丞相仓曹属裴潜为太守，欲授以精兵。
潜曰： 单于自知放横日久，今多将兵往，必惧而拒境，少将则不见惮，宜以计谋图之。 
遂单车之郡，单于惊喜。
潜抚以恩威，单于詟服。
初，南匈奴久居塞内，与编户大同而不输贡赋。
议者恐其户口滋蔓，浸难禁制，宜豫为之防。
秋，七月，南单于呼厨泉入朝于魏，魏王操因留之于鄴，使右贤王去卑监其国。
单于岁给绵、绢、钱、谷如列侯，子孙传袭其号。
分其众为五部，各立其贵人为帅，选汉人为司马以监督之。
八月，魏以大理钟繇为相国。
冬，十月，魏王操治兵击孙权；十一月，至谯。
