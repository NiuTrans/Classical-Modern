孝献皇帝己建安六年
春，三月，丁卯朔，日有食之。
曹操就谷于安民。
以袁绍新破，欲以其间击刘表。
荀彧曰： 绍既新败，其众离心，宜乘其困，遂定之。
而欲远师江、汉，若绍收其馀烬，承虚以出人后，则公事去矣。 
操乃止。
夏，四月，操扬兵河上，击袁绍仓亭军，破之。
秋，九月，操还许。
操自击刘备于汝南，备奔刘表，龚都等皆散。
表闻备至，自出郊迎，以上宾礼待之，益其兵，使屯新野。
备在荆州数年，尝于表坐起至厕，慨然流涕。
表怪，问备，备曰： 平常身不离鞍，髀肉皆消。
今不复骑，髀里肉生。
日月如流，老将至矣，而功业不建，是以悲耳。 
曹操遣夏侯渊、张辽围昌豨于东海，数月，粮尽，议引军还。
辽谓渊曰： 数日已来，每行诸围，豨辄属目视辽，又其射矢更稀。
此必豨计犹豫，故不力战。
辽欲挑与语，倘可诱也。 
乃使谓豨曰： 公有命，使辽传之。 
豨果下与辽语。
辽为说操神武，方以德怀四方，先附者受大赏，豨乃许降。
辽遂单身上三公山，入豨家，拜妻子，豨欢喜，随辽诣操。操遣豨还。
赵韪围刘璋于成都。东州人恐见诛灭，相与力战，韪遂败退，追至江州，杀之。
庞羲惧，遣吏程祁宣旨于其父汉昌令畿，索賨兵。
畿曰： 郡合部曲，本不为乱，纵有谗谀，要在尽诚，若遂怀异志，不敢闻命。 
羲更使祁说之，畿曰： 我受牧恩，当为尽节；汝为郡吏，自宜效力。
不义之事，有死不为。 
羲怒，使人谓畿曰： 不从太守，祸将及家！ 
畿曰： 乐羊食子，非无父子之恩，大义然也。
今虽羹祁以赐畿，畿啜之矣。 
羲乃厚谢于璋。
璋擢畿为江阳太守。
朝廷闻益州乱，以五官中郎将牛亶为益州刺史。征璋为卿，不至。
张鲁以鬼道教民，使病者自首其过，为之请祷，实无益于治病，然小人昏愚，竞共事之。
犯法者，三原，然后乃行刑。
不置长吏，皆以祭酒为治。
民、夷便乐之，流移寄在其地者，不敢不奉其道。
后遂袭取巴郡，朝廷力不能征，遂就宠鲁为镇民中郎将，领汉宁太守，通贡献而已。
民有地中得玉印者，群下欲尊鲁为汉宁王。
功曹巴西阎圃谏曰： 汉川之民，户出十万，财富土沃，四面险固。
上匡天子，则为桓、文，次及窦融，不失富贵。
今承制署置，势足斩断，不烦于王。
愿且不称，勿为祸先。 
鲁从之。
孝献皇帝己建安七年
春，正月，曹操军谯，遂至浚仪，治睢阳渠。
遣使以太牢祀桥玄。
进军官渡。
袁绍自军败，惭愤，发病呕血；夏，五月，薨。
初，绍有三子：谭、熙、尚。
绍后妻刘氏爱尚，数称于绍。
绍欲以为后，而未显言之。乃以谭继兄后，出为青州刺史。
沮授谏曰： 世称万人逐兔，一人获之，贪者悉止，分定故也。
谭长子，当为嗣，而斥使居外，祸其始此矣。 
绍曰： 吾欲令诸子各据一州，以视其能。 
于是以中子熙为幽州刺史，外甥高幹为并州刺史。
逄纪、审配素为谭所疾，辛评、郭图皆附于谭，而与配、纪有隙。
及绍薨，众以谭长，欲立之。
配等恐谭立而评等为害，遂矫绍遗命，奉尚为嗣。
谭至，不得立，自称车骑将军，屯黎阳。
尚少与之兵，而使逄纪随之。
谭求益兵，审配等又议不与。
谭怒，杀逄纪。
秋，九月，曹操渡河攻谭。
谭告急于尚，尚留审配守鄴，自将助谭，与操相拒。
连战，谭、尚数败，退而固守。
尚遣所置河东太守郭援，与高幹、匈奴南单于共攻河东，发使与关中诸将马腾等连兵，腾等阴许之，援所经城邑皆下。
河东郡吏贾逵守绛，援攻之急；城将溃，父老与援约，不害逵乃降，援许之。
援欲使逵为将，以兵劫之，逵不动。
左右引逵使叩头，逵叱之曰： 安有国家长吏为贼叩头！ 
援怒，将斩之，或伏其上以救之。
绛吏民闻将杀逵，皆乘城呼曰： 负约杀我贤君，宁俱死耳！ 
乃困于壶关，著土窖中，盖以车轮。
逵谓守者曰： 此间无健儿邪，而使义士死此中乎？ 
有祝公道者，适闻其言，乃夜往，盗引出逵，折械遣去，不语其姓名。
曹操使司隶校尉钟繇围南单于于平阳，未拔而援至。
繇使新丰令冯翊张既说马腾，为言利害。
腾疑未决。
傅幹说腾曰： 古人有言 顺道者昌，逆德者亡 ，曹公奉天子诛暴乱，法明政治，上下用命，可谓顺道矣。袁氏恃其强大，背弃王命，驱胡虏以陵中国，可谓逆德矣。
今将军既事有道，不尽其力，阴怀两端，欲以坐观成败；吾恐成败既定，奉辞责罪，将军先为诛首矣！ 
于是腾惧。
幹因曰： 智者转祸为福。
今曹公与袁氏相持，而高幹、郭援合攻河东。曹公虽有万全之计，不能禁河东之不危也。
将军诚能引兵讨援，内外击之，其势必举。
是将军一举，断袁氏之臂，解一方之急，曹公必重德将军，将军功名无与比矣。 
腾乃遣子超将兵万馀人与繇会。
初，诸将以郭援众盛，欲释平阳去。
钟繇曰： 袁氏方强，援之来，关中阴与之通，所以未悉叛者，顾吾威名故耳。
若弃而去，示之以弱，所在之民，谁非寇仇？纵吾欲归，其得至乎？
此为未战先自败也。
且援刚愎好胜，必易吾军，若渡汾为营，及其未济击之，可大克也。 
援至，果径前渡汾，众止之，不从。
济水未半，繇击，大破之。
战罢，众人皆言援死而不得其首。
援，繇之甥也。
晚后，马超校尉南安庞德，于鞬中出一头，繇见之而哭。
德谢繇，繇曰： 援虽我甥，乃国贼也，卿何谢之有！ 
南单于遂降。
刘表使刘备北侵，至叶，曹操遣夏侯惇、于禁等拒之。
备一旦烧屯去，惇等追之。
裨将军巨鹿李典曰： 贼无故退，疑必有伏。
南道窄狭，草木深，不可追也。 
惇等不听，使典留守而追之，果入伏里，兵大败。
典往救之，备乃退。
曹操下书责孙权任子，权召群僚会议，张昭、秦松等犹豫不决。
权引周瑜诣吴夫人前定议，瑜曰： 昔楚国初封，不满百里之地。
继嗣贤能，广土开境，遂据荆、扬，至于南海，传业延祚，九百馀年。
今将军承父兄馀资，兼六郡之众，兵精粮多，将士用命，铸山为铜，煮海为盐，境内富饶，人不思乱，有何逼迫而欲送质！
质一入，不得不与曹氏相首尾，与相首尾，则命召不得不往，如此，便见制于人也。
极不过一侯印，仆从十馀人，车数乘，马数匹，岂与南面称孤同哉！
不如勿遣，徐观其变。
若曹氏能率义以正天下，将军事之未晚；若图为暴乱，彼自亡之不暇，焉能害人！ 
吴夫人曰： 公瑾议是也。
公瑾与伯符同年，小一月耳，我视之如子也，汝其兄事之。 
遂不送质。
孝献皇帝己建安八年
春，二月，曹操攻黎阳，与袁谭、袁尚战于城下，谭、尚败走，还鄴。
夏，四月，操追至鄴，收其麦。
诸将欲乘胜遂攻之，郭嘉曰： 袁绍爱此二子，莫適立也。
今权力相侔，各有党与，急之则相保，缓之则争心生。
不如南向荆州以待其变，变成而后击之，可一举定也。 操曰： 善！ 
五月，操还许，留其将贾信屯黎阳。
谭谓尚曰： 我铠甲不精，故前为曹操所败。
今操军退，人怀归志，及其未济，出兵掩之，可令大溃，此策不可失也。 
尚疑之，既不益兵，又不易甲。
谭大怒，郭图、辛评因谓谭曰： 使先公出将军为兄后者，皆审配之谋也。 
谭遂引兵攻尚，战于门外。谭败，引兵还南皮。
别驾北海王修率吏民自青州往救谭。
谭欲更还攻尚，修曰： 兄弟者，左右手也。
譬人将斗而断其右手，曰 我必胜 ，其可乎？
夫弃兄弟而不亲，天下其谁亲之！
彼谗人离间骨肉以求一朝之利，愿塞耳勿听也。
若斩佞臣数人，复相亲睦，以御四方，可横行于天下。 
谭不从。
谭将刘询起兵漯阴以叛谭，诸城皆应之。
谭叹曰： 今举州皆叛，岂孤之不德邪？ 
王修曰： 东莱太守管统，虽在海表，此人不反，必来。 
后十馀日，统果弃其妻子来赴谭，妻子为贼所杀。
谭更以统为乐安太守。
秋，八月，操击刘表，军于西平。
袁尚自将攻袁谭，大破之。谭奔平原，婴城固守。
尚围之急，谭遣辛评弟毘诣曹操请救。
刘表以书谏谭曰： 君子违难不适仇国，交绝不出恶声，况忘先人之仇，弃亲戚之好，而为万世之戒，遗同盟之耻哉！
若冀州有不弟之傲，仁君当降志辱身，以济事为务，事定之后，使天下平其曲直，不亦为高义邪？ 
又与尚书曰： 金、木、水、火以刚柔相济，然后克得其和，能为民用。
今青州天性峭急，迷于曲直。仁君度数弘广，绰然有馀，当以大包小，以优容劣，先除曹操以卒先公之恨，事定之后，乃议曲直之计，不亦善乎！
若迷而不反，则胡夷将有讥诮之言，况我同盟，复能戮力为君之役哉？
此韩卢、东郭自困于前面遗田父之获者也。 
谭、尚皆不从。
辛毘至西平见曹操，致谭意，群下多以为刘表强，宜先平之，谭、尚不足忧也。
荀攸曰： 天下方有事，而刘表坐保江、汉之间，其无四方之志可知矣。
袁氏据四州之地，带甲数十万，绍以宽厚得众心；使二子和睦以守其成业，则天下之难未息也。
今兄弟遘恶，其势不两全，若有所并则力专，力专则难图也。
及其乱而取之，天下定矣，此时不可失也。 
操从之。
后数日，操更欲先平荆州，使谭、尚自相敝，辛毘望操色，知有变，以语郭嘉。
嘉曰操，操谓毘曰： 谭必可信，尚必可克不？ 
毘对曰： 明公无问信与诈也，直当论其势耳。
袁氏本兄弟相伐，非谓他人能间其间，乃谓天下可定于己也。
今一旦求救于明公，此可知也。显甫见显思困而不能取，此力竭也。
兵革败于外，谋臣诛于内，兄弟谗阋，国分为二，连年战伐，介胄生虮虱，加以旱蝗，饥馑并臻；天灾应于上，人事困于下，民无愚智，皆知土崩瓦解，此乃天亡尚之时也。
今往攻鄴，尚不还救，即不能自守；还救，即谭踵其后。
以明公之威，应困穷之敌，击疲敝之寇，无异迅风之振秋叶矣。
天以尚与明公，明公不取而伐荆州，荆州丰乐，国未有衅。
仲虺有言， 取乱侮亡 。
方今二袁不务远略而内相图，可谓乱矣；居者无食，行者无粮，可谓亡矣。
朝不谋夕，民命靡继，而不绥之，欲待他年；他年或登，又自知亡而改修厥德，失所以用兵之要矣。
今因其请救而抚之，利莫大焉。
且四方之寇，莫大于河北，河北平，则六军盛而天下震矣。 操曰： 善！ 
乃许谭平。
冬，十月，操至黎阳。
尚闻操渡河，乃释平原还鄴。
尚将吕旷、高翔畔归曹操，谭复阴刻将军印以假旷、翔。
操知谭诈，乃为子整娉谭女以安之，而引军还。孙权西伐黄祖，破其舟军，惟城未克，而山寇复动。权还，过豫章，使征虏中郎将吕范平鄱阳、会稽，荡寇中郎将程普讨乐安，建昌都尉太史慈领海昏，以别部司马黄盖、韩当、周泰、吕蒙等守剧县令长，讨山越，悉平之。
建安、汉兴、南平民作乱，聚众各万馀人，权使南部都尉会稽贺齐进讨，皆平之，复立县邑，料出兵万人；拜齐平东校尉。
孝献皇帝己建安九年
春，正月，曹操济河，遏淇水入白沟以通粮道。
二月，袁尚复攻袁谭于平原，留其将审配、苏由守鄴。
曹操进军至洹水，苏由欲为内应，谋泄，出奔操。
操进至鄴，为土山、地道以攻之。
尚武安长尹楷屯毛城，以通上党粮道。
夏，四月，操留曹洪攻鄴，自将击楷，破之而还。
又击尚将沮鹄于邯郸，拔之。
易阳令韩范、涉长梁岐皆举县降。
徐晃言于操曰： 二袁未破，诸城未下者倾耳而听，宜旌赏二县以示诸城。 
操从之，范、岐皆赐爵关内侯。
黑山贼帅张燕遣使求助，操拜平北将军。
五月，操毁土山、地道，凿堑围城，周回四十里，初令浅，示若可越。
配望见，笑之，不出争利。
操一夜浚之，广深二丈，引漳水以灌之；城中饿死者过半。
秋，七月，尚将兵万馀人还救鄴；未到，欲令审配知外动止，先使主簿巨鹿李孚入城。
孚斫问事杖，系著马边，自著平上帻，将三骑，投暮诣鄴下；自称都督，历北围，循表而东，步步呵责守围将士，随轻重行其罚。
遂历操营，前至南围，当章门，复责怒守围者，收缚之。
因开其围，驰到城下，呼城上人，城上人以绳引，孚得入。
配等见孚，悲喜，鼓噪称万岁。
守围者以状闻，操笑曰： 此非徒得入也，方且复出。 
孚知外围益急，不可复冒，乃请配悉出城中老弱以省谷，夜，简别数千人，皆使持白幡，从三门并出降。
孚复将三骑作降人服，随辈夜出，突围得去。
尚兵既至，诸将皆以为： 此归师，人自为战，不如避之。 
操曰： 尚从大道来，当避之；若循西山来者，此成禽耳。 
尚果循西山来，东至阳平亭，去鄴十七里，临滏水为营。
夜，举火以示城中，城中亦举火相应。
配出兵城北，欲与尚对决围。
操逆击之，败还，尚亦破走，依曲漳为营，操遂围之。
未合，尚惧，遣使求降；操不听，围之益急。
尚夜遁，保祁山，操复进围之。尚将马延、张顗等临陈降，众大溃，尚奔中山。
尽收其辎重，得尚印绶、节钺及衣物，以示城中，城中崩沮。
审配令士卒曰： 坚守死战！
操军疲矣，幽州方至，何忧无主！ 
操出行围，配伏弩射之，几中。
配兄子荣为东门校尉，八月，戊寅，荣夜开门内操兵。
配拒战城中，操兵生获之。
辛评家系鄴狱，辛毘驰往，欲解之，已悉为配所杀。
操兵缚配诣帐下，毘逆以马鞭击其头，骂之曰： 奴，汝今日真死矣！ 
配顾曰： 狗辈，正由汝曹破我冀州，恨不得杀汝也！
且汝今日能杀生我邪？ 
有顷，操引见，谓配曰： 曩日孤之行围，何弩之多也！ 
配曰： 犹恨其少！ 
操曰： 卿忠于袁氏，亦自不得不尔。 
意欲活之。
配意气壮烈，终不桡辞，而辛毘等号哭不已，遂斩之。
冀州人张子谦先降，素与配不善，笑谓配曰： 正南，卿竟何如我？ 
配厉声曰： 汝为降虏，审配为忠臣。虽死，岂羡汝生邪！ 
临行刑，叱持兵者令北向，曰： 我君在北也。 
操乃临祀绍墓，哭之流涕；慰劳绍妻，还其家人宝物，赐杂缯絮，禀食之。
初，袁绍与操共起兵，绍问操曰： 若事不辑，则方面何所可据？ 
操曰： 足下意以为何如？ 
绍曰： 吾南据河，北阻燕、代，兼戎狄之众，南向以争天下，庶可以济乎！ 
操曰： 吾任天下之智力，以道御之，无所不可。 
九月，诏以操领冀州牧；操让还兗州。
初，袁尚遣从事安平牵招至上党督军粮，未还，尚走中山，招说高幹以并州迎尚，并力观变，幹不从。
招乃东诣曹操，操复以为冀州从事。
又辟崔琰为别驾，操谓琰曰： 昨案户籍，可得三十万众，故为大州也。 
琰对曰： 今九州幅裂，二袁兄弟亲寻干戈，冀方蒸庶，暴骨原野，未闻王师存问风俗，救其涂炭，而校计甲兵，唯此为先，斯岂鄙州士女所望于明公哉！ 
操改容谢之。
许攸恃功骄嫚，尝于众坐呼操小字曰： 某甲，卿非我，不得冀州也！ 
操笑曰： 汝言是也。 
然内不乐，后竟杀之。
冬，十月，有星孛于东井。
高幹以并州降，操复以幹为并州刺史。
曹操之围鄴也，袁谭复背之，略取甘陵、安平、勃海、河间。
攻袁尚于中山，尚败，走故安，从袁熙；谭悉收其众，还屯龙凑。
操与谭书，责以负约，与之绝婚，女还，然后进讨。
十二月，操军其门，谭拔平原，走保南皮，临清河而屯。
操入平原，略定诸县。
曹操表公孙度为武威将军，封永宁乡侯。
度曰： 我王辽东，何永宁也！ 
藏印绶于武库。
是岁，度卒，子康嗣位，以永宁乡侯封其弟恭。
操以牵招尝为袁氏领乌桓，遣诣柳城，抚慰乌桓。
值峭王严五千骑欲助袁谭，又，公孙康遣使韩忠假峭王单于印绶。
峭王大会群长，忠亦在坐。
峭王问招： 昔袁公言受天子之命，假我为单于；今曹公复言当更白天子，假我真单于；辽东复持印绶来。
如此，谁当为正？ 
招答曰： 昔袁公承制，得有所拜假。中间违错天子命，曹公代之，言当白天子，更假真单于，是也。
辽东下郡，何得擅称拜假也！ 
忠曰： 我辽东在沧海之东，拥兵百馀万，又有扶馀、濊貊之用。
当今之势，强者为右，曹操何得独为是也！ 
招呵忠曰： 曹公允恭明哲，翼戴天子，伐叛柔服，宁静四海。
汝君臣顽嚣，今恃险远，背违天命，欲擅拜假，侮弄神器；方当屠戮，何敢慢易咎毁大人！ 
便捉忠头顿筑，拔刀欲斩之。
峭王惊怖，徒跣抱招，以救请忠，左右失色。
招乃还坐，为峭王等说成败之效，祸福所归；皆下席跪伏，敬受敕教，便辞辽东之使，罢所严骑。
丹杨大都督妫览、郡丞戴员杀太守孙翊。
将军孙河屯京城，驰赴宛陵，览、员复杀之；遣人迎扬州刺史刘馥，令往历阳，以丹杨应之。
览入居军府中，欲逼取翊妻徐氏。
徐氏绐之曰： 乞须晦日，设祭除服，然后听命。 
览许之。
徐氏潜使所亲语翊亲近旧将孙高、傅婴等与共图览，高、婴涕泣许诺，密呼翊时侍养者二十馀人与盟誓合谋。
到晦日，设祭。
徐氏哭泣尽哀，毕，乃除服，薰香沐浴，言笑欢悦。
大小悽怆，怪其如此。
览密觇，无复疑意。
徐氏呼高、婴置户内，使人召览入。
徐氏出户拜览，适得一拜，徐大呼： 二君可起！ 
高、婴俱出，共杀览，馀人即就外杀员。
徐氏乃还縗绖，奉览、员首以祭翊墓，举军震骇。
孙权闻乱，从椒丘还。至丹杨，悉族诛览、员馀党，擢高、婴为牙门，其馀赏赐有差。
河子韶，年十七，收河馀众屯京城。
权引军发吴，夜至京城下营，试攻惊之；兵皆乘城，传檄备警，欢声动地，颇射外人。
权使晓谕，乃止。
明日见韶，拜承列校尉，统河部曲。
孝献皇帝己建安十年
春，正月，曹操攻南皮，袁谭出战，士卒多死。
操欲缓之，议郎曹纯曰： 今县师深入，难以持久，若进不能克，退必丧威。 
乃自执桴鼓以率攻者，遂克之。
谭出走，追斩之。
李孚自称冀州主簿，求见操曰： 今城中弱强相陵，人心扰乱，以为宜令新降为内所识信者宣传明教。 
操即使孚往入城，告谕吏民，使各安故业，不得相侵，城中乃安。
操于是斩郭图等及其妻子。
袁谭使王修运粮于乐安，闻谭急，将所领兵往赴之，至高密，闻谭死，下马号哭曰： 无君焉归！ 
遂诣曹操，乞收葬谭尸，操许之，复使修还乐安，督军粮。
谭所部诸城皆服，唯乐安太守管统不下。
操命修取统首，修以统亡国忠臣，解其缚，使诣操，操悦而赦之，辟修为司空掾。
郭嘉说操多辟青、冀、幽、并名士以为掾属，使人心归附，操从之。
官渡之战，袁绍使陈琳为檄书，数操罪恶，连及家世，极其丑诋。
及袁氏败，琳归操，操曰： 卿昔为本初移书，但可罪状孤身，何乃上及父祖邪！ 
琳谢罪，操释之，使与陈留阮瑀俱管记室。
先是渔阳王松据涿郡，郡人刘放说松以地归操，操辟放参司空军事。
袁熙为其将焦触、张南所攻，与尚俱奔辽西乌桓。
触自号幽州刺史，驱率诸郡太守令长，背袁向曹，陈兵数万，杀白马而盟，令曰： 敢违者斩！ 
众莫敢仰视，各以次歃。
别驾代郡韩珩曰： 吾受袁公父子厚恩，今其破亡，智不能救，勇不能死，于义阙矣。
若乃北面曹氏，所不能为也。 
一坐为珩失色。
触曰： 夫举大事，当立大义，事之济否，不待一人，可卒珩志，以厉事君。 
乃舍之。
触等遂降曹操，皆封为列侯。
夏，四月，黑山贼帅张燕率其众十馀万降，封安国亭侯。
故安赵犊、霍奴等杀幽州刺史及涿郡太守，三郡乌桓攻鲜于辅于犷平。
秋，八月，操讨犊等，斩之；乃渡潞水救犷平，乌桓走出塞。
冬，十月，高幹闻操讨乌桓，复以并州叛，执上党太守，举兵守壶关口。
操遣其将乐进、李典击之。河内张晟，众万馀人，寇崤、渑间，弘农张琰起兵以应之。
河东太守王邑被征，郡掾卫固及中郎将范先等诣司隶校尉钟繇，请留之。繇不许。
固等外以请邑为名，而内实与高幹通牒。
曹操谓荀彧曰： 关西诸将，外服内贰，张晟寇乱殽、渑，南通刘表，固等因之，将为深害。
当今河东，天下之要地也，君为我举贤才以镇之。 
彧曰： 西平太守京兆杜畿，勇足以当难，智足以应变。 
操乃以畿为河东太守。
钟繇促王邑交符，邑佩印绶，径从河北诣许自归。
卫固等使兵数千人绝陕津，杜畿至，数月不得渡。
操遣夏侯惇讨固等，未至，畿曰： 河东有三万户，非皆欲为乱也。
今兵迫之急，欲为善者无主，必惧而听于固。固等势专，必以死战。
讨之不胜，为难未已；讨之而胜，是残一郡之民也。
且固等未显绝王命，外以请故君为名，必不害新君。
吾单车直往，出其不意，固为人多计而无断，必伪受吾。
吾得居郡一月，以计縻之，足矣。 
遂诡道从郖津度。
范先欲杀畿以威众，且观畿去就，于门下斩杀主簿已下三十馀人，畿举动自若。
于是固曰： 杀之无损，徒有恶名；且制之在我。 
遂奉之。畿谓固、先曰： 卫、范，河东之望也，吾仰成而已。
然君固有定义，成败同之，大事当共平议。 
以固为都督，行丞事，领功曹。将校吏兵三千馀人，皆范先督之。
固等喜，虽阳事畿，不以为意。
固欲大发兵，畿患之，说固曰： 今大发兵，众情必扰，不如徐以赀募兵。 
固以为然，从之，得兵甚少。
畿又喻固等曰： 人情顾家，诸将掾史，可分遣休息，急缓召之不难。 
固等恶逆众心，又从之。
于是善人在外，阴为己援；恶人分散，各还其家。
会白骑攻东垣，高幹入濩泽。
畿知诸县附己，乃出，单将数十骑，赴坚壁而守之，吏民多举城助畿者，比数十日，得四千馀人。
固等与高幹、张晟共攻畿，不下，略诸县，无所得。
曹操使议郎张既西征关中诸将马腾等，皆引兵会击晟等，破之，斩固、琰等首，其馀党与皆赦之。
于是杜畿治河东，务崇宽惠。
民有辞讼，畿为陈义理，遣归谛思之，父老皆自相责怒，不敢讼。
劝耕桑，课畜牧，百姓家家丰实。
然后兴学校，举孝弟，修戎事，讲武备，河东遂安。
畿在河东十六年，常为天下最。
秘书监、侍中荀悦作《申鉴》五篇，奏之。
悦，爽之兄子也。
时政在曹氏，天子恭己，悦志在献替，而谋无所用，故作是书。
其大略曰：为政之术，先屏四患，乃崇五政。
伪乱欲，私坏法，放越轨，奢败制：四者不除，则政末由行矣，是为四患。
兴农桑以养其生，审好恶以正其俗，宣文教以章其化，立武备以秉其威，明常罚以统其法，是谓五政。
人不畏死，不可惧以罪；人不乐生，不可劝以善。
故在上者，先丰民财以定其志，是谓养生。
善恶要乎功罪，毁誉效于准验，听言责事，举名察实，无或作伪以荡众心。
故欲无奸怪，民无淫风，是谓正俗。荣辱者，赏罚之精华也。
故礼教荣辱以加君子，化其情也；桎梏鞭扑以加小人，化其形也。
若教化之废，推中人而坠于小人之域，教化之行，引中人而纳于君子之涂，是谓章化。
在上者必有武备以戒不虞，安居则寄之内政，有事则用之军旅，是谓秉威。
赏罚，政之柄也。
人主不妄赏，非爱其财也，赏妄行，则善不劝矣；不妄罚，非矜其人也，罚妄行，则恶不惩矣。赏不劝，谓之止善，罚不惩，谓之纵恶。
在上者能不止下为善，不纵下为恶，则国法立矣。是谓统法。
四患既蠲，五政又立，行之以诚，守之以固，简而不怠，疏而不失，垂拱揖让，而海内平矣。
