起重光作噩，尽强圉单阏，凡七年。
孝灵皇帝中光和四年
春，正月，初置騄骥厩丞，领受郡国调马。
豪右辜榷，马一匹至二百万。
夏，四月，庚子，赦天下。
交趾乌浒蛮久为乱，牧守不能禁。
交趾人梁龙等复反，攻破郡县。
诏拜兰陵令会稽硃俊为交趾刺史，击斩梁龙，降者数万人，旬月尽定；以功封都亭侯，征为谏议大夫。
六月，庚辰，雨雹如鸡子。
秋，九月，庚寅朔，日有食之。
太尉刘宽免；卫尉许彧为太尉。
闰月，辛酉，北宫东掖庭永巷署灾。
司徒杨赐罢。
冬，十月，太常陈耽为司徒。
鲜卑寇幽、并二州。
檀石槐死，子和连代立。
和连才力不及父而贪淫，后出攻北地，北地人射杀之。
其子骞曼尚幼，兄子魁头立。
后骞曼长大，与魁头争国，众遂离散。
魁头死，弟步度根立。
是岁，帝作列肆于后宫，使诸采女贩卖，更相盗窃争斗；帝著商贾服，从之饮宴为乐。
又于西园弄狗，著进贤冠，带绶。
又驾四驴，帝躬自操辔，驱驰周旋；京师转相仿效，驴价遂与马齐。
帝好为私稸，收天下之珍货，每郡国贡献，先输中署，名为 导行费 。
中常侍吕强上疏谏曰： 天下之财，莫不生之阴阳，归之陛下，岂有公私！
而今中尚方敛诸郡之宝，中御府积天下之缯，西园引司农之藏，中厩聚太仆之马；而所输之府，辄有导行之财，调广民困，费多献少，奸吏因其利，百姓受其敝。
又，阿媚之臣，好献其私，容谄姑息，自此而进。
旧典：选举委任三府，尚书受奏御而已；受试任用，责以成功，功无可察，然后付之尚书举劾，请下廷尉覆案虚实，行其罪罚。
于是三公每有所选，参议掾属，咨其行状，度其器能；然犹有旷职废官，荒秽不治。
今但任尚书，或有诏用，如是，三公得免选举之负，尚书亦复不坐，责赏无归，岂肯空自劳苦乎！ 
书奏，不省。
何皇后性强忌，后宫王美人生皇子协，后鸩杀美人。
帝大怒，欲废后；诸中官固请，得止。
大长秋华容侯曹节卒；中常侍赵忠代领大长秋。
孝灵皇帝中光和五年春，正月，辛未，赦天下。
诏公卿以谣言举刺史、二千石为民蠹害者。
太尉许彧、司空张济承望内官，受取货赂，其宦者子弟、宾客，虽贪污秽浊，皆不敢问，而虚纠边远小郡清修有惠化者二十六人，吏民诣阙陈诉。
司徒陈耽上言： 公卿所举，率党其私，所谓放鸱枭而囚鸾凤。 
帝以让彧、济，由是诸坐谣言征者，悉拜议郎。
二月，大疫。
三月，司徒陈耽免。
夏，四月，旱。
以太常袁隗为司徒。
五月，庚申，永乐宫署灾。
秋，七月，有星孛于太微。
板楯蛮寇乱巴郡，连年讨之，不能克。
帝欲大发兵，以问益州计吏汉中程包，对曰： 板楯七姓，自秦世立功，复其租赋。
其人勇猛善战。
昔永初中，羌入汉川，郡县破坏，得板楯救之，羌死败殆尽，羌人号为神兵，传语种辈，勿复南行。
至建和二年，羌复大入，实赖板楯连摧破之。
前车骑将军冯绲南征武陵，亦倚板楯以成其功。
近益州郡乱，太守李颙亦以板楯讨而平之。
忠功如此，本无恶心。
长吏乡亭更赋至重，仆役棰楚，过于奴虏。
亦有嫁妻卖子，或乃至自刭割，虽陈冤州郡，而牧守不为通理，阙庭悠远，不能自闻，含怨呼天，无所叩诉。
故邑落相聚以致叛戾，非有谋主僭号以图不轨。
今但选明能牧守，自然安集，不烦征伐也。 
帝从其言，选用太守曹谦，遣宣诏赦之，即时皆降。
八月，起四百尺观于阿亭道。
冬，十月，太尉许彧罢；以太常杨赐为太尉。
帝校猎上林苑，历函谷关，遂狩于广成苑。
十二月，还，幸太学。
桓典为侍御史，宦官畏之。
典常乘骢马，京师为之语曰： 行行且止，避骢马御史！ 
典，焉之孙也。
孝灵皇帝中光和六年春，三月，辛未，赦天下。夏，大旱。
爵号皇后母为舞阳君。
秋，金城河水溢出二十馀里。
五原山岸崩。
初，巨鹿张角奉事黄、老，以妖术教授，号 太平道。 
咒符水以疗病，令病者跪拜首过，或时病愈，众共神而信之。
角分遣弟子周行四方，转相诳诱，十馀年间，徒众数十万，自青、徐、幽、冀、荆、扬、兗、豫八州之人，莫不毕应。
或弃卖财产、流移奔赴，填塞道路，未至病死者亦以万数。
郡县不解其意，反言角以善道教化，为民所归。
太尉杨赐时为司徒，上书言： 角诳曜百姓，遭赦不悔，稍益滋蔓。
今若下州郡捕讨，恐更骚扰，速成其患。
宜切敕刺史、二千石，简别流民，各护归本郡，以孤弱其党，然后诛其渠帅，可不劳而定。 
会赐去位，事遂留中。
司徒掾刘陶复上疏申赐前议，言： 角等阴谋益甚，四方私言，云角等窃入京师，觇视朝政。
鸟声兽心，私共鸣呼。
州郡忌讳，不欲闻之，但更相告语，莫肯公文。
宜下明诏，重募角等，赏以国土，有敢回避，与之同罪。 
帝殊不为意，方诏陶次第春秋条例。
角遂置三十六方，方犹将军也。
大方万馀人，小方六七千，各立渠帅。
讹言： 苍天已死，黄天当立，岁在甲子，天下大吉。 
以白土书京城寺门及州郡官府，皆作 甲子 字。
大方马元义等先收荆、扬数万人，期会发于鄴。
元义数往来京师，以中常侍封谞、徐奉等为内应，约以三月五日内外俱起。
孝灵皇帝中中平元年
春，角弟子济南唐周上书告之。
于是收马元义，车裂于雒阳。
诏三公、司隶案验宫省直卫及百姓有事角道者，诛杀千馀人；下冀州逐捕角等。
角等知事已露，晨夜驰敕诸方，一时俱起，皆著黄巾以为标帜，故时人谓之 黄巾贼 。
二月，角自称天公将军，角弟宝称地公将军，宝弟梁称人公将军，所在燔烧官府，劫略聚邑，州郡失据，长吏多逃亡；旬月之间，天下响应，京师震动。
安平、甘陵人各执其王应贼。
三月，戊申，以河南尹何进为大将军，封慎侯，率左右羽林、五营营士屯都亭，修理器械，以镇京师；置函谷、太谷、广成、伊阙、轘辕、旋门、孟津、小平津八关都尉。
帝召群臣会议。
北地太守皇甫嵩以为宜解党禁，益出中藏钱、西园厩马以班军士。
嵩，规之兄子也。
上问计于中常侍吕强，对曰： 党锢久积，人情怨愤，若不赦宥，轻与张角合谋，为变滋大，悔之无救。
今请先诛左右贪浊者，大赦党人，料简刺史、二千石能否，则盗无不平矣。 
帝惧而从之。
壬子，赦天下党人，还诸徙者；唯张角不赦。
发天下精兵，遗北中郎将卢植讨张角，左中郎将皇甫嵩、右中郎将硃俊讨颍川黄巾。
是时中常侍赵忠、张让、夏恽、郭胜、段珪、宋典等皆封侯贵宠，上常言： 张常侍是我公，赵常侍是我母。 
由是宦官无所惮畏，并起第宅，拟则宫室。
上尝欲登永安候台，宦官恐望见其居处，乃使中大人尚但谏曰： 天子不当登高，登高则百姓虚散。 
上自是不敢复升台榭。
及封谞、徐奉事发，上诘责诸常侍曰： 汝曹常言党人欲为不轨，皆令禁锢，或有伏诛者。
今党人更为国用，汝曹反与张角通，为可斩未？ 
皆叩头曰： 此王甫、侯览所为也！ 
于是诸常侍人人求退，各自征还宗亲、子弟在州郡者。
赵忠、夏恽等遂共谮吕强，云与党人共议朝廷，数读霍光传。强兄弟所在并皆贪秽。
帝使中黄门持兵召强。
强闻帝召，怒曰： 吾死，乱起矣！
丈夫欲尽忠国家，岂能对狱吏乎！ 
遂自杀。
忠、恽复谮曰： 强见召，未知所问而就外自屏，有奸明审。 
遂收捕其宗亲，没入财产。
侍中河内向栩上便宜，讥刺左右。
张让诬栩与张角同心，欲为内应，收送黄门北寺狱，杀之。
郎中中山张钧上书曰： 窃惟张角所以能兴兵作乱，万民所以乐附之者，其源皆由十常侍多放父兄、子弟、婚亲、宾客典据州郡，辜榷财利，侵掠百姓，百姓之冤，无所告诉，故谋议不轨，聚为盗贼。
宜斩十常侍，县头南郊，以谢百姓，遣使者布告天下，可不须师旅而大寇自消。 
帝以钧章示诸常侍，皆免冠徒跣顿首，乞自致雒阳诏狱，并出家财以助军费。
有诏，皆冠履视事如故。
帝怒钧曰： 此真狂子也！
十常侍固常有一人善者不！ 
御史承旨，遂诬奏钧学黄巾道，收掠，死狱中。
庚子，南阳黄巾张曼成攻杀太守褚贡。
帝问太尉杨赐以黄巾事，赐所对切直，帝不悦。
夏，四月，赐坐寇贼免。
以太仆弘农邓盛为太尉。
已而帝阅录故事，得赐与刘陶所上张角奏，乃封赐为临晋侯，陶为中陵乡侯。
司空张济罢；以大司农张温为司空。
皇甫嵩、硃俊合将四万馀人，共讨颍川，嵩、俊各统一军。俊与贼波才战，败；嵩进保长社。
汝南黄巾败太守赵谦于邵陵。
广阳黄巾杀幽州刺吏郭勋及太守刘卫。
波才围皇甫嵩于长社。
嵩兵少，军中皆恐。
贼依草结营，会大风，嵩约敕军士皆束苣乘城，使锐士间出围外，纵火大呼，城上举燎应之，嵩从城中鼓噪而出，奔击贼陈，贼惊乱，奔走。
会骑都尉沛国曹操将兵适至，五月，嵩、操与硃俊合军，更与贼战，大破之，斩首数万级。
封嵩都乡侯。
操父嵩，为中常侍曹腾养子，不能审其生出本末，或云夏侯氏子也。
操少机警，有权数，而任侠放荡，不治行业。
世人未之奇也，唯太尉桥玄及南阳何颙异焉。
玄谓操曰： 天下将乱，非命世之才，不能济也。能安之者，其在君乎！ 
颙见操，叹曰： 汉家将亡，安天下者，必此人也。 
玄谓操曰： 君未有名，可交许子将。 
子将者，训之从子劭也，好人伦，多所赏识，与从兄靖俱有高名，好共覈论乡党人物，每月辄更其品题，故汝南俗有月旦评焉。
尝为郡功曹，府中闻之，莫不改操饰行。曹操往造劭而问之曰： 我何如人？ 
劭鄙其为人，不答。
操乃劫之，劭曰： 子，治世之能臣，乱世之奸雄。 
操大喜而去。
硃俊之击黄巾也，其护军司马北地傅燮上疏曰： 臣闻天下之祸不由于外，皆兴于内。
是故虞舜先除四凶，然后用十六相，明恶人不去，则善人无由进也。
今张角起于赵、魏，黄巾乱于六州，此皆衅发萧墙而祸延四海者也。
臣受戎任，奉辞伐罪，始到颍川，战无不克。
黄巾虽盛，不足为庙堂忧也。
臣之所惧，在于治水不自其源，末流弥增其广耳。
陛下仁德宽容，多所不忍，故阉竖弄权，忠臣不进。
诚使张角枭夷，黄巾变服，臣之所忧，甫益深耳。
何者？夫邪正之人不宜共国，亦犹冰炭不可同器。
彼知正人之功显而危亡之兆见，皆将巧辞饰说，共长虚伪。
夫孝子疑于屡至，市虎成于三夫，若不详察真伪，忠臣将复有杜邮之戮矣！
陛下宜思虞舜四罪之举，速行谗佞之诛，则善人思进，奸凶自息。 
赵忠见其疏而恶之。
燮击黄巾，功多当封，忠谮诉之。
帝识燮言，得不加罪，竟亦不封。
张曼成屯宛下百馀日。
六月，南阳太守秦颉击曼成，斩之。
交趾土多珍货，前后刺史多无清行，财计盈给，辄求迁代，故吏民怨叛，执刺史及合浦太守来达，自称柱天将军。
三府选京令东郡贾琮为交趾刺史。
琮到部，讯其反状，咸言 赋敛过重，百姓莫不空单。
京师遥远，告冤无所，民不聊生，故聚为盗贼。 
琮即移书告示，各使安其资业，招抚荒散，蠲复徭役，诛斩渠帅为大害者，简选良吏试守诸县，岁间荡定，百姓以安。
巷路为之歌曰： 贾父来晚，使我先反；今见清平，吏不敢饭！ 
皇甫嵩、硃俊乘胜进讨汝南、陈国黄巾，追波才于阳翟，击彭脱于西华，并破之，馀贼降散，三郡悉平。
嵩乃上言其状，以功归俊，于是进封俊西乡侯，迁镇贼中郎将。
诏嵩讨东郡，俊讨南阳。
北中郎将卢植连战破张角，斩获万馀人，角等走保广宗。
植筑围凿堑，造作云梯，垂当拔之。
帝遣小黄门左丰视军，或劝植以赂送丰，植不肯。
丰还，言于帝曰： 广宗贼易破耳，卢中郎固垒息军，以待天诛。 
帝怒，槛车征植，减死一等；遣东中郎将陇西董卓代之。
巴郡张脩以妖术为人疗病，其法略与张角同，令病家出五斗米，号 五斗米师 。
秋，七月，脩聚众反，寇郡县；时人谓之 米贼 。
八月，皇甫嵩与黄巾战于苍亭，获其帅卜已。
董卓攻张角无功，抵罪。
己已，诏嵩讨角。
九月，安平王续坐不道，诛，国除。
初，续为黄巾所虏，国人赎之得还，朝廷议复其国。
议郎李燮曰： 续守籓不称，损辱圣朝，不宜复国。 
朝廷不从。
燮坐谤毁宗室，输作左校，未满岁，王坐诛，乃复拜议郎。
京师为之语曰： 父不肯立帝，子不肯立王。 
冬，十月，皇甫嵩与张角弟梁战于广宗，梁众精勇，嵩不能克。
明日，乃闭营休士以观其变，知贼意稍懈，乃潜夜勒兵，鸡鸣，驰赴其陈，战至晡时，大破之，斩梁，获首三万级，赴河死者五万许人。
角先已病死，剖棺戮尸，传首京师。
十一月，嵩复攻角弟宝于下曲阳，斩之，斩获十馀万人。
即拜嵩为左车骑将军领冀州牧，封槐里侯。
嵩能温恤士卒，每军行顿止，须营幔修立，然后就舍，军士皆食，尔乃尝饭，故所向有功。
北地先零羌及枹罕、河关群盗反，共立湟中义从胡北宫伯玉、李文侯为将军，杀护羌校尉泠征。
金城人边章、韩遂素著名西州，群盗诱而劫之，使专任军政，杀金城太守陈懿，攻烧州郡。
初，武威太守倚恃权贵，恣行贪暴，凉州从事武都苏正和案致其罪。
刺史梁鹄惧，欲杀正和以免其负，访于汉阳长史敦煌盖勋。
勋素与正和有仇，或劝勋因此报之，勋曰： 谋事杀良，非忠也；乘人之危，非仁也。 
乃谏鹄曰： 夫绁食鹰隼，欲其鸷也。鸷而亨之，将何用哉！ 
鹄乃止。
正和诣勋求谢，勋不见，曰： 吾为梁使君谋，不为苏正和也。 
怨之如初。
后刺史左昌盗军谷数万，勋谏之。昌怒，使勋与从事辛曾、孔常别屯阿阳以拒贼，欲因军事罪之；而勋数有战功。
及北宫伯玉之攻金城也，勋劝昌救之，昌不从。
陈懿既死，边章等进围昌于冀。
昌召勋等自救，辛曾等疑不肯赴，勋怒曰： 昔庄贾后期，穰苴奋剑。今之从事，岂重于古之监军乎！ 
曾等惧而从之。
勋至冀，诮让章等以背叛之罪。皆曰： 左使君若早从君言，以兵临我，庶可自改；今罪已重，不得降也。 
乃解围去。
叛羌围校尉夏育于畜官，勋与州郡合兵救育，至狐槃，为羌所败。
勋馀众不及百人，身被三创，坚坐不动，指木表曰： 尸我于此！ 
句就种羌滇吾以兵扞众曰： 盖长史贤人，汝曹杀之者为负天。 
勋仰骂曰： 死反虏，汝何如，促来杀我！ 
众相视而惊。
滇吾下马与勋，勋不肯上，遂为羌所执。
羌服其义勇，不敢加害，送还汉阳。
后刺史杨雍表勋领汉阳太守。
张曼成馀党更以赵弘为帅，众复盛，至十馀万，据宛城。
硃俊与荆州刺史徐璆等合兵围之，自六月至八月不拔。
有司奏征俊，司空张温上疏曰： 昔秦用白起，燕任乐毅，皆旷年历载，乃能克敌。
俊讨颍川已有功效，引师南指，方略已设；临军易将，兵家所忌，宜假日月，责其成功。 
帝乃止。
俊击弘，斩之。
贼帅韩忠复据宛拒俊，俊鸣鼓攻其西南，贼悉众赴之；俊自将精卒掩其东北，乘城而入。
忠乃退保小城，惶惧乞降。
诸将皆欲听之，俊曰： 兵固有形同而势异者。昔秦、项之际，民无定主，故赏附以劝来耳。
今海内一统，唯黄巾造逆。纳降无以劝善，讨之足以惩恶。
今若受之，更开逆意，贼利则进战，钝则乞降，纵敌长寇，非良计也。 
因急攻，连战不克。
俊登土山望之，顾谓司马张超曰： 吾知之矣。
贼今外围周固，内营逼急，乞降不受，欲出不得，所以死战也。
万人一心，犹不可当，况十万乎！
不如彻围，并兵入城，忠见围解，势必自出。自出则意散，易破之道也。 
既而解围，忠果出战，俊因击，大破之，斩首万馀级。
南阳太守秦颉杀忠，馀众复奉孙夏为帅，还屯宛。
俊急攻之，司马孙坚率众先登；癸巳，拔宛城。
孙夏走，俊追至西鄂精山，复破之，斩万馀级。
于是黄巾破散，其馀州郡所诛，一郡数千人。
十二月，己巳，赦天下，改元。
豫州刺史太原王允破黄巾，得张让宾客书，与黄巾交通，上之。
上责怒让；让叩头陈谢，竟亦不能罪也。
让由是以事中允，遂传下狱，会赦，还为刺史；旬日间，复以它罪被捕。
杨赐不欲使更楚辱，遣客谢之曰： 君以张让之事，故一月再征，凶慝难量，幸为深计！ 
诸从事好气决者，共流涕奉药而进之。
允厉声曰： 吾为人臣，获罪于君，当伏大辟以谢天下，岂有乳药求死乎！ 
投杯而起，出就槛车。
既至廷尉，大将军进与杨赐、袁隗共上疏请之，得减死论。
孝灵皇帝中中平二年
春，正月，大疫。
二月，己酉，南宫云台灾。
庚戌，乐城门灾。
中常侍张让、赵忠说帝敛天下田，畮十钱，以修宫室、铸铜人。
乐安太守陆康上疏谏曰： 昔鲁宣税畮而蝝灾自生。
哀公增赋而孔子非之，岂有聚夺民物以营无用之铜人，捐舍圣戒，自蹈亡王之法哉！ 
内幸谮康援引亡国以譬圣明，大不敬，槛车征诣廷尉。
侍御史刘岱表陈解释，得免归田里。
康，续之孙也。
又诏发州郡材木文石，部送京师。
黄门常侍辄令谴呵不中者，因强折贱买，仅得本贾十分之一，因复货之，宦官复不为即受，材木遂至腐积，宫室连年不成。
刺史、太守复增私调，百姓呼嗟。
又令西园驺分道督趣，恐动州郡，多受赇赂。
刺史、二千石及茂才、孝廉迁除皆至西园谐价，然后得去，其守清者乞不之官，皆迫遣之。
时巨鹿太守河内司马直新除，以有清名，减责三百万。
直被诏，怅然曰： 为民父母而反割剥百姓以称时求，吾不忍也。 
辞疾，不听。
行至孟津，上书极陈当世之失，即吞药自杀。
书奏，帝为暂绝修宫钱。
以硃俊为右车骑将军。
自张角之乱，所在盗贼并起，博陵张牛角、常山褚飞燕及黄龙、左校、于氐根、张白骑、刘石、左髭文八、平汉大计、司隶缘城、雷公、浮云、白雀、杨凤、于毒、五鹿、李大目、白绕、眭固、苦蝤之徒，不可胜数，大者二三万，小者六七千人。
张牛角、褚飞燕合军攻瘿陶，牛角中流矢且死，令其众奉飞燕为帅，改姓张。
飞燕名燕，轻勇走趫捷，故军中号曰 飞燕 。
山谷寇贼多附之，部众寝广，殆至百万，号 黑山贼 ，河北诸郡县并被其害，朝廷不能讨。
燕乃遣使至京师，奏书乞降；遂拜燕平难中郎将，使领河北诸山谷事，岁得举孝廉、计吏。
司徒袁隗免。
三月，以廷尉崔烈为司徒。
烈，寔之从兄也。
是时，三公往往因常侍、阿保入钱西园而得之，段颖、张温等虽有功勤名誉，然皆行输货财，乃登公位。
烈因傅母入钱五百万，故得为司徒。
及拜日，天子临轩，百僚毕会，帝顾谓亲幸者曰： 悔不小靳，可至千万！ 
程夫人于傍应曰： 崔公，冀州名士，岂肯买官！
赖我得是，反不知姝邪！ 
烈由是声誉顿衰。
北宫伯玉等寇三辅，诏左车骑将军皇甫嵩镇长安以讨之。
时凉州兵乱不解，征发天下役赋无已，崔烈以为宜弃凉州。
诏会公卿百官议之，议郎傅燮厉言曰： 斩司徒，天下乃安！ 
尚书奏燮廷辱大臣。
帝以问燮，对曰： 樊哙以冒顿悖逆，愤激思奋，未失人臣之节，季布犹曰 哙可斩也 。
今凉州天下要冲，国家籓卫。
高祖初兴，使郦商别定陇石；世宗拓境，列置四郡，议者以为断匈奴右臂。
今牧御失和，使一州叛逆；烈为宰相，不念为国思所以弭之之策，乃欲割弃一方万里之土，臣窃惑之！
若使左衽之虏得居此地，士劲甲坚，因以为乱，此天下之至虑，社稷之深忧也。
若烈不知，是极蔽也；知而故言，是不忠也。 
帝善而从之。
夏，四月，庚戌，大雨雹。
五月，太慰邓盛罢；以太仆河南张延为太尉。
六月，以讨张角功，封中常侍张让等十二人为列侯。
秋，七月，三辅螟。
皇甫嵩之讨张角也，过鄴，见中常侍赵忠舍宅逾制，奏没入之。
又中常侍张让私求钱五千万，嵩不与。
二人由是奏嵩连战无功，功费者多，征嵩还，收左军骑将车印绶，削户六千。
八月，以司空张温为车骑将军，执金吾袁滂为副，以讨北宫伯玉；拜中郎将董卓为破虏将军，与荡寇将军周慎并统于温。
九月，以特进杨赐为司空。
冬，十月，庚寅，临晋文烈侯杨赐薨。
以光禄大夫许相为司空。
相，训之子也。
谏议大夫刘陶上言： 天下前遇张角之乱，后遭边章之寇，今西羌逆类已攻河东，恐遂转盛，豕突上京。
民有百走退死之心，而无一前斗生之计，西寇浸前，车骑孤危，假令失利，其败不救。
臣自知言数见厌，而言不自裁者，以为国安则臣蒙其庆，国危则臣亦先亡也。
谨复陈当今要急八事。 
大较言天下大乱，皆由宦官。
宦官共谗陶曰： 前张角事发，诏书示以威恩，自此以来，各各改悔。
今者四方安静，而陶疾害圣政，专言妖孽。
州郡不上，陶何缘知？
疑陶与贼通情。 
于是收陶下黄门北寺狱，掠按日急。
陶谓使者曰： 臣恨不与伊、吕同畴，而以三仁为辈。
今上杀忠謇之臣，下有憔悴之民，亦在不久，后悔何及！ 
遂闭气而死。
前司徒陈耽为人忠正，宦官怨之，亦诬陷，死狱中。
张温将诸郡兵步骑十馀万屯美阳，边章、韩遂亦进兵美阳，温与战，辄不利。
十一月，董卓与右扶风鲍鸿等并兵攻章、遂，大破之，章、遂走榆中。
温遣周慎将三万人追之。
参军事孙坚说慎曰： 贼城中无谷，当外转粮食，坚愿得万人断其运道，将军以大兵继后，贼必困乏而不敢战，走入羌中，并力讨之，则凉州可定也！ 
慎不从，引军围榆中城，而章、遂分屯葵园峡，反断慎运道，慎惧，弃车重而退。
温又使董卓将兵三万讨先零羌，羌、胡围卓于望垣北，粮食乏绝，乃于所度水中伪立焉以捕鱼，而潜从焉下过军。
比贼追之，决水已深，不得度，遂还屯扶风。
张温以诏书召卓，卓良久乃诣温；温责让卓，卓应对不顺。
孙坚前耳语谓温曰： 卓不怖罪而鸱张大语，宜以召不时至，陈军法斩之。 
温曰： 卓素著威名于河、陇之间，今日杀之，西行无依。 
坚曰： 明公亲率王师，威震天下，何赖于卓！
观卓所言，不假明公，轻上无礼，一罪也；章、遂跋扈经年，当以时进讨，而卓云未可，沮军疑众，二罪也；卓受任无功，应召稽留，而轩昂自高，三罪也。
古之名将仗钺临众，未有不断斩以成功者也。
今明公垂意于卓，不即加诛，亏损威刑，于是在矣。 
温不忍发，乃曰： 君且还，卓将疑人。 
坚遂出。
是岁，帝造万金堂于西园，引司农金钱、缯帛牣积堂中，复藏寄小黄门、常侍家钱各数千万，又于河间买田宅，起第观。
孝灵皇帝中中平三年
春，二月，江夏兵赵慈反，杀南阳太守秦颉。
庚戌，赦天下。
太尉张延罢。
遣使者持节就长安拜张温为太尉。
三公在外始于温。
以中常侍赵忠为车骑将军。
帝使忠论讨黄巾之功，执金吾甄举谓忠曰： 傅南容前在东军，有功不侯，天下失望。
今将军亲当重任，宜进贤理屈，以副众心。 
忠纳其言，遣弟城门校尉延致殷勤于傅燮。
延谓燮曰： 南容少答我常侍，万户侯不足得也！ 
燮正色拒之曰： 有功不论，命也。傅燮岂求私赏哉！ 
忠愈怀恨，然惮其名，不敢害，出为汉阳太守。
帝使钩盾令宋典缮修南宫玉堂，又使掖庭令毕岚铸四铜人，又铸四钟，皆受二千斛。
又铸天禄、虾蟆吐水于平门外桥东，转水入宫。
又作翻车、渴乌，施于桥西，用洒南北郊路，以为可省百姓洒道之费。
五月，壬辰晦，日有食之。
六月，荆州刺史王敏讨赵慈，斩之。
车骑将军赵忠罢。
冬，十月，武陵蛮反，郡兵讨破之。
前太尉张廷为宦官所谮，下狱死。
十二月，鲜卑寇幽、并二州。
征张温还京师。
孝灵皇帝中中平四年春，正月，己卯，赦天下。
二月，荥阳贼杀中矣令。
三月，河南尹何苗讨荥阳贼，破之；拜苗为车骑将军。
韩遂杀边章及北宫伯玉、李文侯，拥兵十馀万，进围陇西，太守李相如叛，与遂连和。
凉州刺史耿鄙率六郡兵讨遂。
鄙任治中程球，球通奸利，士民怨之。
汉阳太守傅燮谓鄙曰： 使君统政日浅，民未知教。
贼闻大军将至，必万人一心，边兵多勇，其锋难当；而新合之众，上下未和，万一内变，虽悔无及。
不若息军养德，明赏必罚，贼得宽挺，必谓我怯，群恶争势，其离可必。
然后率已教之民，讨成离之贼，其功可坐而待也。 
鄙不从。
夏，四月，鄙行至狄道，州别驾反应贼，先杀程球，次害鄙，贼遂进围汉阳。城中兵少粮尽，燮犹固守。
时北地胡骑数千随贼攻郡，皆夙怀燮恩，共于城外叩头，求送燮归乡里。
燮子幹，年十三，言于燮曰： 国家昏乱，遂令大人不容于朝。
今后不足以自守，宜听羌、胡之请，还乡里，徐俟有道而辅之。 
言未终，燮慨然叹曰： 汝知吾必死邪！
圣达节，次守节。
殷纣暴虐，伯夷不食周粟而死。
再遭世乱，不能养浩然之志，食禄，又欲避其难乎！
吾行何之，必死于此！
汝有才智，勉之勉之！
主簿杨会，吾之程婴也。 
狄道人王国使故酒泉太守黄衍说燮曰： 天下已非复汉有，府君宁有意为吾属帅乎？ 
燮按剑叱衍曰： 若剖符之臣，反为贼说邪！ 
遂麾左右进兵，临陈战殁。
耿鄙司马扶风马腾亦拥兵反，与韩遂合，共推王国为主，寇掠三辅。
太尉张温以寇贼未平，免；以司徒崔烈为太尉。
五月，以司空许相为司徒；光禄勋沛国丁宫为司空。
初，张温发幽州乌桓突骑三千以讨凉州，故中山相渔阳张纯请将之，温不听，而使涿令辽西公孙瓚将之。
军到蓟中，乌桓以牢禀逋县，多叛还本国。
张纯忿不得将，乃与同郡故泰山太守张举及乌桓大人丘力居等连盟，劫略蓟中，杀护乌桓校尉公綦稠、右北平太守刘政、辽东太守阳终等，众至十馀万，屯肥如。
举称天子，纯称弥天将军、安定王，移收州郡，云举当代汉，告天子避位，敕公卿奉迎。
冬，十月，长沙贼区星自称将军，众万馀人；诏以议郎孙坚为长沙太守，讨击平之，封坚乌程侯。
十一月，太尉崔烈罢；以大司农曹嵩为太尉。
十二月，屠各胡反。
是岁，卖关内侯，直五百万钱。
前大丘长陈寔卒，海内赴吊者三万余人。
寔在乡闾，平心率物，其有争论，辄求判正，晓譬曲直，退无怨者，至乃叹曰： 宁为刑罚所加，不为陈君所短！ 
杨赐、陈耽，每拜公卿，群僚毕贺，辄叹寔大位未登，愧于先之。
