起著雍执徐八月，尽重光协洽二月，凡二年有奇。
太祖神武元圣孝皇帝中开平二年八月，吴越王镠遣宁国节度使王景仁奉表诣大梁，陈取淮南之策。
景仁即茂章也，避梁讳改焉。
淮南遣步军都指挥使周本、南面统军使吕师造击吴越，九月，围苏州。
吴越将张仁保攻常州之东洲，拔之。
淮南兵死者万馀人。
淮南以池州团练使陈璋为水陆行营都招讨使，帅柴再用等诸将救东洲，大破仁保于鱼荡，复取东洲。
柴再用方战舟坏，长槊浮之，仅而得济。
家人为之饭僧千人，再用悉取其食以犒部兵，曰： 士卒济我，僧何力焉！ 
丙子，蜀立皇后周氏。
后，许州人也。
晋周德威、李嗣昭将兵三万出阴地关，攻晋州，刺史徐怀玉拒守。帝自将救之，丁丑，发大梁，乙酉，至陕州。
戊子，岐王所署延州节度使胡敬璋寇上平关，刘知俊击破之。
周德威等闻帝将至，乙未，退保隰州。
荆南节度使高季昌遣兵屯汉口，绝楚朝贡之路。楚王殷遣其将许德勋将水军击之，至沙头，季昌惧而请和。
殷又遣步军都指挥使吕师周将兵击岭南，与清海节度使刘隐十馀战，取昭、贺、梧、蒙、龚、富六州。
殷土宇既广，乃养士息民，湖南遂安。
冬，十月，蜀主立后宫张氏为贵妃，徐氏为贤妃，其妹为德妃。
张氏，郪人，宗懿之母也。二徐，耕之女也。
华原贼帅温韬聚众嵯峨山，暴掠雍州诸县，唐帝诸陵发之殆遍。
庚戌，蜀主讲武于星宿山，步骑三十万。
丁巳，帝还大梁。
辛酉，以刘隐为清海、静海节度使，以膳部郎中赵光裔、右补阙李殷衡充官告使，隐皆留之。
光裔，光逢之弟；殷衡，德裕之孙也。
依政进士梁震，唐末登第，至是归蜀。
过江陵，高季昌爱其才识，留之，欲奏为判官。
震耻之，欲去，恐及祸，乃曰： 震素不慕荣宦，明公不以震为愚，必欲使之参谋议，但以白衣侍樽俎可也，何必在幕府！ 
季昌许之。
震终身止称前进士，不受高氏辟署。
季昌甚重之，以为谋主，呼曰先辈。
帝从吴越王镠之请，以亳州团练使寇彦卿为东南面行营都指挥使，击淮南。
十一月，彦卿帅众二千袭霍丘，为土豪硃景所败；又攻庐、寿二州，皆不胜。
淮南遣滁州刺史史俨拒之，彦卿引归。
定难节度使李思谏卒；甲戌，其子彝昌自为留后。
刘守文举沧德兵攻幽州，刘守光求救于晋，晋王遣兵五千助之。
丁亥，守文兵至卢台军，为守光所败；又战玉田，亦败。
守文乃还。
癸巳，中书侍郎、同平章事张策以刑部尚书致仕；以左仆射杨涉同平章事。
保塞节度使胡敬璋卒，静难节度使李继徽以其将刘万子代镇延州。
是岁，弘农王遣军将万全感赍书间道诣晋及岐，告以嗣位。
帝将迁都洛阳。
太祖神武元圣孝皇帝中开平三年春，正月，己巳，迁太庙神主于洛阳。
甲戌，帝发大梁。
壬申，以博王友文为东都留守。
己卯，帝至洛阳。庚寅，飨太庙。辛巳，祀圆丘，大赦。
丙申，以用度稍充，初给百官全俸。
二月，丁酉朔，日有食之。
保塞节度使刘万子暴虐，失众心，且谋贰于梁，李继徽使延州牙将李延实图之。
延实因万子葬胡敬璋，攻而杀之，遂据延州。
马军都指挥使河西高万兴与其弟万金闻变，以其众数千人诣刘知俊降。
岐王置翟州于鄜城，其守将亦降。
三月，甲戌，帝发洛阳。
以山南东道节度使杨师厚兼潞州四面行营招讨使。
庚辰，帝至河中，发步骑会高万兴兵取丹、延。
丙戌，以朔方节度使兼中书令韩逊为颍川王。
逊本灵州牙校，唐末据本镇，前廷因而授以节钺。
辛卯，丹州刺史崔公实请降。
徐温以金陵形胜，战舰所聚，乃自以淮南行军副使领升州刺史，留广陵，以其假子元从指挥使知诰为升州队遏兼楼船副使，往治之。
夏，四月，丙申朔，刘知俊移军攻延州，李延实婴城自守。知俊遣白水镇使刘儒分兵围坊州。
庚子，以王审知为闽王，刘隐为南平王。
刘知俊克延州，李延实降。
淮南兵围苏州，推洞屋攻城，吴越将临海孙琰置轮于竿首，垂纟亘投锥以揭之，攻者尽露，砲至则张网以拒之，淮南人不能克。
吴越王镠遣牙内指挥使钱镖、行军副使杜建徽等将兵救之。
苏州有水通城中，淮南张网缀铃悬水中，鱼鳖过皆知之。
吴越游弈都虞候司马福欲潜行入城，故以竿触网，敌闻铃声举网，福因得过，凡居水中三日，乃得入城。
由是城中号令与援兵相应，敌以为神。
吴越王镠尝游府园，见园卒陆仁章树艺有智而志之，及苏州被围，使仁章通信入城，果得报而返。
镠以诸孙畜之，累迁两府军粮都监使，卒获其用。
仁章，睦州人也。
辛亥，吴越兵内外合击淮南兵，大破之，擒其将何朗等三十馀人，夺战舰二百艘。
周本夜遁，又追败之于皇天荡。
钟泰章将精兵二百为殿，多树旗帜于菰蒋中，追兵不敢进而还。
岐王所署保大节度使李彦博、坊州刺史李彦昱皆弃城奔凤翔，鄜州都将严弘倚举城降。
己未，以高万兴为保塞节度使，以绛州刺史牛存节为保大节度使。
淮南初置选举，以骆知祥掌之。
五月，丁卯，帝命刘知俊乘胜取邠州，知俊难之，辞以阙食，乃召还。
佑国节度使王重师镇长安数年，帝在河中，怒其贡奉不时，己巳，召重师入朝，以左龙虎统军刘捍为佑国留后。
癸酉，帝发河中；己卯，至洛阳。
刘捍至长安，王重师不为礼，捍谮之于帝，云重师潜与邠、岐通。
甲申，贬重师溪州刺史，寻赐自尽，夷其族。
刘守文频年攻刘守光不克，力大发兵，以重赂招契丹、吐谷浑之众，合四万屯蓟州。
守光逆战于鸡苏，为守文所败。
守文单马立于陈前，泣谓其众曰： 勿杀吾弟！ 
守光将元行钦识之，直前擒之，沧德兵皆溃。
守光囚之别室，栫之藂棘，乘胜进攻沧州。
沧州节度判宫吕兗、孙鹤推守文子延祚为帅，乘城拒守。
兗，安次人也。
忠武节度使兼侍中刘知俊，功名浸盛，以帝猜忍日甚，内不自安。及王重师诛，知俊益惧。
帝将伐河东，急征知俊入朝，欲以为河东西面行营都统；且以知俊有丹、延之功，厚赐之。
知俊弟右保胜指挥使知浣从帝在洛阳，密使人语知俊云： 入必死。 
又白帝，请帅弟侄往迎知俊，帝许之。
六月，乙未朔，知俊奏称 为军民所留 ，遂以同州附于岐，执监军及将佐之不从者，皆械送于岐。
遣兵袭华州，逐刺史蔡敬思，以兵守潼关。
潜遣人以重利啖长安诸将，执刘捍，送于岐，杀之。
知俊遣使请兵于岐，亦遣使请晋人出兵攻晋、绛，遗晋王书曰： 不过旬日，可取两京，复唐社稷。 
丁未，朔方节度使韩逊奏克盐城，斩岐所署刺史李继直。
帝遣近臣谕刘知俊曰： 朕待卿甚厚，何忽相负？ 
对曰： 臣不背德，但畏族灭如王重师耳。 
帝复使谓之曰： 刘捍言重师阴结邠、岐，朕今悔之无及，捍死不足塞责。 
知俊不报。
庚戌，诏削知俊官爵，以山南东道节度使杨师厚为西路行营招讨使，帅侍卫马步军都指挥使刘鄩等讨之。
辛亥，帝发洛阳。
刘鄩至潼关东，获刘知俊伏路兵蔺如诲等三十人，释之使为前导。
刘知浣迷失道，盘桓数日，乃至关下，关吏纳之。
如海等继至，关吏不知其已被擒，亦纳之。
鄩兵乘门开直进，遂克潼关，追及知浣，擒之。
癸丑，帝至陕。
丹州马军都头王行思等作乱，刺史宋知海逃归。
帝遣刘知俊侄嗣业持诏指同州招谕知俊，知俊欲轻骑诣行在谢罪，弟知偃止之。
杨师厚等至华州，知俊将聂赏开门降。
知俊闻潼关不守，官军继至，苍黄失图，乙卯夜，举族奔岐。
杨师厚至长安，岐兵已据城，师厚以奇兵并南山急趋，自西门入，遂克之。
庚申，以刘鄩权佑国留后。
岐王厚礼刘知俊，以为中书令。
地狭，无籓镇处之，但厚给俸禄而已。
刘守光遣使上表告捷，且言 俟沧德事毕，为陛下扫平并寇。 
亦致书晋王，云欲与之同破伪梁。
抚州刺史危全讽自称镇南节度使，帅抚、信、袁、吉之兵号十万攻洪州。
淮南守兵才千人，将吏皆惧，节度使刘威密遣使告急于广陵，日召僚佐宴饮。
全讽闻之，屯象牙潭，不敢进，请兵于楚，楚王殷遣指挥使苑玫会袁州刺史彭彦章围高安以助全讽。
玫，蔡州人；彦章，玕之兄子也。
徐温问将于严可求，可求荐周本。
乃以本为西南面行营招讨应援使，将兵七千救高安。
本以前攻苏州无功，称疾不出，可求即其卧内强起之。
本曰： 苏州之役，敌不能胜我，但主将权轻耳。
今必见用，愿毋置副贰乃可。 
可求许之。
本曰： 楚人为全讽声援耳，非欲取高安也。
吾败全讽，援兵必还。 
乃疾趣象牙潭。
过洪州。刘威欲犒军，本不肯留。或曰： 全讽兵强，君宜观形势然后进。 
本曰： 贼众十倍于我，我军闻之必惧，不若乘其锐而用之。 
秋，七月，甲子，以刘守光为燕王。
梁兵克丹州，擒王行思。
商州刺史李稠驱士民西走，将吏追斩之，推都押牙李玫主州事。
庚午，改佑国军曰永平。
河东兵寇晋州，抄掠至尧祠而去。
癸酉，帝发陕州，乙亥，至洛阳，寝疾。
初，帝召山南东道节度使杨师厚，欲使督诸将攻潞州，以前兗海留后王班为留后，镇襄州。
师厚屡为班言牙兵王求等凶悍，宜备之，班自恃左右有壮士，不以为意，每众辱之。
戊寅，谪求戍西境，是夕，作乱，杀班，推都指挥使雍丘刘玘为留后。玘伪从之，明日，与指挥使王延顺逃诣帝所。
乱兵奉平淮指挥使李洪为留后，附于蜀。
未几，房州刺史杨虔亦叛附于蜀。
危全讽在象牙潭，营栅临溪，亘数千里。
庚辰，周本隔溪布陈，先使羸兵尝敌。全讽兵涉溪追之，本乘其半济，纵兵击之，全讽兵大溃，自相蹂藉，溺水死者甚众，本分兵断其归路，擒全讽及将士五千人。
乘胜克袁州，执刺史彭彦章，进攻吉州，歙州刺史陶雅使其子敬昭及都指挥使徐章将兵袭饶、信，信州刺史危仔倡请降，饶州刺史唐宝弃城走。
行营都指挥使米志诚、都尉吕师造等败苑玫于上高。
吉州刺史彭玕帅众数千人奔楚，楚王殷表玕为郴州刺史，为子希范娶其女。
淮南以左先锋指挥使张景思知信州，遣行营都虞候骨言将兵五千送之。
危仔倡闻兵至，奔吴越，吴越王镠以仔倡为淮南节度副使，更其姓曰元氏。
危全讽至广陵，弘农王以其尝有德于武忠王，释之，资给甚厚。
八月，虔州刺史卢光稠以州附于淮南。
于是江西之地尽入于杨氏。
光稠亦遣使附于梁。
甲寅，上疾小瘳，始复视朝。
以镇国节度使康怀贞为西路行营副招讨使。
蜀主命太子宗懿判六军，开永和府，妙选朝士为僚属。
辛酉，均州刺史张敬方奏克房州。
岐王欲遣刘知俊将兵攻灵、夏，且约晋王使攻晋、绛。
晋王引兵南下，先遣周德威等将兵出阴地关攻晋州，刺史边继威悉力固守。
晋兵穿地道，陷城二十馀步，城中血战拒之，一夕城复成。
诏杨师厚将兵救晋州，周德威以骑扼蒙坑之险，师厚击破之，进抵晋州，晋兵解围遁去。
李洪寇荆南，高季昌遣其将倪可福击败之。
诏马步都指挥使陈晖将兵会荆南兵讨洪。
蜀主以御史中丞王锴为中书侍郎、同平章事。
陈晖军至襄州，李洪逆战，大败，王求死。
九月，丁酉，拔其城，斩叛兵千人，执李洪、杨虔等送洛阳，斩之。
丁未，以保义节度使王檀为潞州东面行营招讨使。
刘守光奏遣其子中军兵马使继威安抚沧州吏民。
戊申，以继威为义昌留后。
辛亥，侍中韩建罢守太保，左仆射、同平章事杨涉罢守本官。
以太常卿赵光逢为中书侍郎，翰林奉旨工部侍郎杜晓为户部侍郎，并同平章事。
晓，让能之子也。
淮南遣使者张知远修好于福建，知远倨慢，闽王审知斩之，表上其书，始与淮南绝。
审知性俭约，常蹑麻屦，府舍卑陋，未尝营葺。
宽刑薄赋，公私富实，境内以安。
岁自海道登、莱入贡，没溺者什四五。
冬，十月，甲子，蜀司天监胡秀林献《永昌历》，行之。
湖州刺史高澧性凶忍，尝召州吏议曰： 吾欲尽杀百姓，可乎？ 
吏曰： 如此，则租赋何从出？
当择可杀者杀之耳。 
时澧纠民为兵，有言其咨怨者，澧悉集民兵于开元寺，绐云犒享，入则杀之，死者逾半；在外者觉之，纵火作乱。
澧闭城大索，凡杀三千人。
吴越王镠欲诛之，戊辰，澧以州叛附于淮南，举兵焚义和临平镇，镠命指挥使钱镖讨之。
十一月，甲午，帝告谢于圜丘；戊戌，大赦。
鄴王罗绍威得风痹病，上表称： 魏故大镇，多外兵，愿得有功重臣镇之，臣乞骸骨归第。 
帝闻之，抚案动容。
己亥，以其子周翰为天雄节度副使，知府事。
谓使者曰： 亟归语而主：为我强饭！
如有不可讳，当世世贵尔子孙以相报也。
今使周翰领军府，尚冀尔复愈耳。 
岐王欲取灵州以处刘知俊，且以为牧马之地，使知俊自将兵攻之。
朔方节度使韩逊遣使告急；诏镇国节度使康怀贞、感化节度使寇彦卿将兵攻邠宁以救之。
怀贞等所向皆捷，克宁、衍二州，拔庆州南城，刺史李彦广出降。
游兵侵掠及泾州之境，刘知俊闻之，十二月，己丑，解灵州围，引兵还。
帝急召怀贞等还，遣兵迎援于三原青谷。
怀贞等还，至三水，知俊遣兵据险邀之，左龙骧军使寿张王彦章力战，怀贞等乃得过。
怀贞与裨将李德遇、许从实、王审权分道而行，皆与援兵不相值，至升平，刘知俊伏兵山口，怀贞大败，仅以身免，德遇等军皆没。
岐王以知俊为彰义节度使，镇泾州。
王彦章骁勇绝伦，每战用二铁枪，皆重百斤，一置鞍中，一在手，所向无前，时人谓之 王铁枪 。
蜀蜀州刺史王宗弁称疾，罢归成都，杜门不出。
蜀主疑其矜功怨望，加检校太保，固辞不受，谓人曰： 廉者足而不忧，贪者忧而不足。
吾小人，致位至此，足矣，岂可求进不已乎！ 
蜀主嘉其志而许之，赐与有加。
刘守光围沧州久不下，执刘守文至城下示之，犹固守。
城中食尽，民食堇泥，军士食人，驴马相啖尾。
吕兗选男女羸弱者，饲以麹面而烹之，以给军食，谓之宰杀务。
太祖神武元圣孝皇帝中开平四年春，正月，乙未，刘延祚力尽出降。
时刘继威尚幼，守光使大将张万进、周知裕辅之镇沧州，以延祚及其将佐归幽州，族吕兗而释孙鹤。
兗子琦，年十五，门下客赵玉绐监刑者曰： 此吾弟也，勿妄杀。 
监刑者信之，遂挈以逃。
琦足痛不能行，玉负之，变姓名，乞食于路，仅而得免。
琦感家门殄灭，力学自立，晋王闻其名，署代州判官。
辛丑，以卢光稠为镇南留后。
刘守光为其父仁恭请致仕，丙午，以仁恭为太师，致仕。
守光寻使人潜杀其兄守文，归罪于杀者而诛之。
二月，万全感自岐归广陵，岐王承制加弘农王兼中书令，嗣吴王，于是吴王赦其境内。
高澧求救于吴，吴常州刺史李简等将兵应之，湖州将盛师友、沈行思闭城不内；澧帅麾下五千人奔吴。
三月，癸巳，吴越王镠巡湖州，以钱镖为刺史。
蜀太子宗懿骄暴，好陵傲旧臣。
内枢密使唐道袭，蜀主之嬖臣也，太子屡谑之于朝，由是有隙，互相诉于蜀主。
蜀主恐其交恶，以道袭为山南西道节度使、同平章事。
道袭荐宣徽北院使郑顼为内枢密使，顼受命之日，即欲按道袭昆弟盗用内库金帛。
道袭惧，奏项褊急，不可大任，丙午，出顼为果州刺史，以宣徽南院使潘炕为内枢密使。
夏州都指挥使高宗益作乱，杀节度使李彝昌。
将吏共诛宗益，推彝昌族父蕃汉都指挥使李仁福为帅，癸丑，仁福以闻。
夏，四月，甲子，以仁福为定难节度使。
丁卯，宋州节度使衡王友谅献瑞麦，一茎三穗，帝曰： 丰年为上瑞。
今宋州大水，安用此为！ 
诏除本县令名，遣使诘责友谅，以兗海留后惠王友能代为宋州留后。
友谅、友能，皆全昱子也。
帝以晋州刺史下邑华温琪拒晋兵有功，欲赏之，会护国节度使冀王友谦上言晋、绛边河东，乞别建节镇，壬申，以晋、绛、沁三州为定昌军，以温琪为节度使。
左金吾大将军寇彦卿入朝，至天津桥，有民不避道，投诸栏外而死。
彦卿自首于帝。
帝以彦卿才干有功，久在左右。命以私财遗死者家以赎罪。
御史司宪崔沂劾奏 彦卿杀人阙下，请论如法。 
帝命彦卿分析。
彦卿对： 令从者举置栏外，不意误死。 
帝欲以过失论，沂奏： 在法，以势使令为首，下手为从，不得归罪从者；不斗而故殴伤人，加伤罪一等，不得为过失。 
辛巳，责授彦卿游击将军、左卫中郎将。
彦卿扬言： 有得崔沂首者，赏钱万缗。 
沂以白帝，帝使人谓彦卿： 崔沂有毫发伤，我当族汝！ 
时功臣骄横，由是稍肃，沂，沆之弟也。
五月，吴徐温母周氏卒，将吏致祭，为偶人，高数尺，衣以罗锦，温曰： 此皆出民力，奈何施于此而焚之，宜解以衣贫者。 
未几，起复为内外马步军都军使，领润州观察使。
岐王屡求货于蜀，蜀主皆与之。
又求巴、剑二州，蜀主曰： 吾奉茂贞，勤亦至矣；若与之地，是弃民也，宁多与之货。 
乃复以丝、茶、布、帛七万遗之。
己亥，以刘继威为义昌节度使。
癸丑，天雄节度使兼中书令鄴贞庄王罗绍威卒。
诏以其子周翰为天雄留后。
匡国节度使长乐忠敬王冯行袭疾笃，表请代者。
许州牙兵二千，皆秦宗权馀党，帝深以为忧。
六月，庚戌，命崇政院直学士李珽驰往视行袭病，曰： 善谕朕意，勿使乱我近镇。 
珽至许州，谓将吏曰： 天子握百万兵，去此数舍耳；冯公忠纯，勿使上有所疑。
汝曹赤心奉国，何忧不富贵！ 
由是众莫敢异议。
行袭欲使人代受诏，珽曰： 东首加朝服，礼也。 
乃即卧内宣诏，谓行袭曰： 公善自辅养，勿视事，此子孙之福也。 
行袭泣谢，遂解两使印授珽，使代掌军府。
帝闻之曰： 予固知珽能办事，冯族亦不亡矣。 
庚辰，行袭卒。
甲申，以李珽权知匡国留后，悉以行袭兵分隶诸校，冒冯姓者皆还宗。
楚王殷求为天策上将，诏加天策上将军。
殷始开天策府，以弟宾为左相，存为右相。
殷遣将侵荆南，军于油口。高季昌击破之，斩首五千级，逐北至白田而还。
吴水军指挥使敖骈围吉州刺史彭玕弟瑊于赤石，楚兵救瑊，虏骈以归。
秋，七月，戊子朔，蜀门下侍郎兼吏部尚书、同平章事韧城卒。
吴越王镠表 宦者周延诰等二十五人，唐末避祸至此，非刘、韩之党，乞原之。 
上曰： 此属吾知其无罪，但今革弊之初，不欲置之禁掖，可且留于彼，谕以此意。 
岐王与邠、泾二帅各遣使告晋，请合兵攻定难节度使李仁福。晋王遣振武节度使周德威将兵会之，合五万众围夏州，仁福婴城拒守。
八月，以刘守光兼义昌节度使。
镇、定自帝践祚以来虽不输常赋，而贡献甚勤。
会赵王镕母何氏卒，庚申，遣使吊之，且授起复官。
时邻道吊客皆在馆，使者见晋使，归，言于帝曰： 镕潜与晋通，镇、定势强，终恐难制。 
帝深然之。
壬戌，李仁福来告急。
甲子，以河南尹兼中书令张宗奭为西京留守。
帝恐晋兵袭西京，以宣化留后李思安为东北面行营都指挥使，将兵万人屯河阳。
丙寅，帝发洛阳；己巳，至陕。
辛未，以镇国节度使杨师厚为西路行营招讨使，会感化节度使康怀贞将兵三万屯三原。
帝忧晋兵出泽州逼怀州，既而闻其在绥、银碛中，曰： 无足虑也。 
甲申，遣夹马指挥使李遇、刘绾自鄜、延趋银、夏，邀其归路。
吴越王镠筑捍海石唐，广杭州城，大修台馆。
由是钱唐富庶盛于东南。
九月，己丑，上发陕；甲午，至洛阳，疾复作。
李遇等至夏州，岐、晋兵皆解去。
冬，十月，遣镇国节度杨师厚、相州刺史李思安将兵屯泽州以图上党。
吴越王镠之巡湖州也，留沈行思为巡检使，与盛师友俱归。
行思谓同列陈瑰曰： 王若以师友为刺史，何以处我？ 
时瑰已得镠密旨遣行思诣府，乃绐之曰： 何不自诣王所论之！ 
行思从之。
既至数日，镠送其家亦至，行思恨镠卖己。
镠自衣锦军归，将吏迎谒，行思取锻槌击瑰，杀之，因诣镠，与师友论功，夺左右槊，欲刺师友，众执之。
镠斩行思，以师友为婺州刺史。
十一月，己丑，以宁国节度使、同平章事王景仁充北面行营都指挥招讨使，潞州副招讨使韩勍副之，以李思安为先锋将，趣上党。
寻遣景仁等屯魏州，杨师厚还陕。
蜀主更太子宗懿名曰元坦。
庚戌，立假子宗裕为通王，宗范为夔王，宗钅岁为昌王，宗寿为嘉王，宗翰为集王；立其子宗仁为普王，宗辂为雅王，宗纪为褒王，宗智为荣王，宗泽为兴王，宗鼎为彭王，宗杰为信王，宗衍为郑王。
初，唐末宦官典兵者多养军中壮士为子以自强，由是诸将亦效之。
而蜀主尤多，惟宗懿等九人及宗特、宗平真其子；宗裕、宗钅岁、宗寿皆其族人；宗翰姓孟，蜀主之姊子；宗范姓张，其母周氏为蜀主妾；自馀假子百二十人皆功臣，虽冒姓连名而不禁婚姻。
上疾小愈，辛亥，校猎于伊、洛之间。
上疑赵王镕贰于晋，且欲因鄴王绍威卒除移镇、定。
会燕王守光发兵屯涞水，欲侵定州，上遣供奉官杜廷隐、丁延徽临魏博兵三千分屯深、冀，声言恐燕兵南寇，助赵守御。又云分兵就食。
赵将石公立戍深州，白赵王镕，请拒之。
镕遽命开门，移公立于外以避之。
公立出门指城而泣曰： 硃氏灭唐社稷，三尺童子知其为人。
而我王犹恃姻好，以长者期之，此所谓开门揖盗者也。
惜乎，此城之人今为虏矣！ 
梁人有亡奔真定，以其谋告镕者，镕大惧，又不敢先自绝；但遣使诣洛阳，诉称 燕兵已还，与定州讲和如故，深、冀民见魏博兵入，奔走惊骇，乞召兵还。 
上遣使诣真定慰谕之。
未几，廷隐等闭门尽杀赵戍兵，乘城拒守。
镕始命石公立攻之，不克，乃遣使求援于燕、晋。
镕使者至晋阳，义武节度使王处直使者亦至，欲共推晋王为盟主，合兵攻梁。
晋王会将佐谋之，皆曰： 镕久臣硃温，岁输重赂，结以婚姻，其交深矣，此必诈也，宜徐观之。 
王曰： 彼亦择利害而为之耳。
王氏在唐世犹或臣或叛，况肯终为硃氏之臣乎？
彼硃温之女何如寿安公主！
今救死不赡，何顾婚姻！
我若疑而不救，正堕硃氏计中。
宜趣发兵赴之，晋、赵叶力，破梁必矣。 
乃发兵，遣周德威将之，出井陉，屯赵州。
镕使者至幽州，燕王守光方猎，幕僚孙鹤驰诣野谓守光曰： 赵人来乞师，此天欲成王之功业也。 
守光曰： 何故？ 
对曰： 比常患其与硃温胶固。
温之志非尽吞河朔不已，今彼自为仇敌，王若与之并力破梁，则镇、定皆敛衤任而朝燕矣。
王不早出师，但恐晋人先我矣。 
守光曰： 王镕数负约，今使之与梁自相弊，吾可以坐承其利，又何救焉！ 
赵使者交错于路，守光竟不为出兵。
自是镇、定复称唐天祐年号，复以武顺为成德军。
司天言： 来月太阴亏，不利宿兵于外。 
上召王景仁等还洛阳。
十二月，己未，上闻赵与晋合，晋兵已屯赵州，乃命王景仁等将兵击之。
庚申，景仁等自河阳渡河，会罗周翰兵，合四万，军于邢、洺。
虔州刺史卢光稠疾病，欲以位授谭全播，全播不受。
光稠卒，其子韶州刺史延昌来奔丧，全播立而事之。
吴遣使拜延昌虔州刺史，延昌受之，亦因楚王殷通密表于梁，曰： 我受淮南官，以缓其谋耳，必为朝廷经略江西。 
丙寅，以延昌为镇南留后。
延昌表其将廖爽为韶州刺史，爽，赣人也。
吴淮南节度判官严可求请置制置使于新淦县，遣兵戍之，以图虔州。
每更代，辄潜益其兵，虔人不之觉也。
庚午，蜀主以御史中丞周庠、户部侍郎判度支庾传素并为中书侍郎、同平章事。
太常卿李燕等刊定《梁律令格式》，癸酉，行之。
丁丑，王景仁等进军柏乡。
辛巳，蜀大赦，改明年元曰永平。
赵王镕复告急于晋，晋王以蕃汉副总管李存审守晋阳，自将兵自赞皇东下，王处直遣将将兵五千以从。
辛巳，晋王至赵州，与周德威合，获梁刍荛者二百人，问之曰： 初发洛阳，梁主有何号令？ 
对曰： 梁主戒上将云： 镇州反覆，终为子孙之患。
今悉以精兵付汝，镇州虽以铁为城，必为我取之。  
晋王命送于赵。
壬午，晋王进军，距柏乡三十里，遣周德威等以胡骑迫梁营挑战，梁兵不出。
癸未，复进，距柏乡五里，营于野河之北，又遣胡骑迫梁营驰射，且诟之。
梁将韩勍等将步骑三万，分三道追之，铠胄皆被缯绮，镂金银，光彩炫耀，晋人望之夺气。
周德威谓李存璋曰： 梁人志不在战，徒欲曜兵耳。
不挫其锐，则吾军不振。 
乃徇于军曰： 彼皆汴州天武军，屠酤亻庸贩之徒耳，衣铠虽鲜，十不能当汝一。
擒获一夫，足以自富，此乃奇货，不可失也。 
德威自帅精骑千馀击其两端，左驰右突，出入数四，俘获百馀人，且战且却，距野河而止。梁兵亦退。
德威言于晋王曰： 贼势甚盛，宜按兵以待其衰。 
王曰： 吾孤军远来，救人之急，三镇乌合，利于速战，公乃欲按兵持重，何也？ 
德威曰： 镇、定之兵，长于守城，短于野战。
且吾所恃者骑兵，利于平原广野，可以驰突。
今压贼垒门，骑无所展其足。
且众寡不敌，使彼知吾虚实，则事危矣。 
王不悦，退卧帐中，诸将莫敢言。
德威往见张承业曰： 大王骤胜而轻敌，不量力而务速战。
今去贼咫尺，所限者一水耳。彼若造桥以薄我，我众立尽矣。
不若退军高邑，诱贼离营，彼出则归，彼归则出，别以轻骑掠其馈饷，不过逾月，破之必矣。 
承业入褰帐抚王曰： 此岂王安寝时耶！
周德威老将知兵，其言不可忽也。 
王蹶然兴曰： 予方思之。 
时梁兵闭垒不出，有降者，诘之，曰： 景仁方多造浮桥。 
王谓德威曰： 果如公言。 
是日，拔营，退保高邑。
辰州蛮酋宋鄴，溆州蛮酋潘金盛，恃其所居深险，数扰楚边。
至是，鄴寇湘乡，金盛寇武冈，楚王殷遣昭州刺史吕师周将衡山兵五千讨之。
宁远节度使庞巨昭、高州防御使刘昌鲁，皆唐官也。
黄巢之寇岭南也，巨昭为容管观察使，昌鲁为高州刺史，帅群蛮据险以拒之，巢众不敢入境。
唐嘉其功，置宁远军于容州，以巨昭为节度使，以昌鲁为高州防御使。
及刘隐据岭南，二州不从；隐遣弟岩攻高州，昌鲁大破之，又攻容州，亦不克。
昌鲁自度终非隐敌，是岁，致书请自归于楚。楚王殷大喜，遣横州刺史姚彦章将兵迎之。
彦章至容州，裨将莫彦昭说巨昭曰： 湖南兵远来疲乏，宜撤储偫，弃城，潜于山谷以待之。
彼必入城，我以全军掩之，彼外无继援，可擒也。 
巨昭曰： 马氏方兴，今虽胜之，后将何如！
不若具牛酒迎之。 
彦昭不从，巨昭杀之，举州迎降。
彦章进至高州，以兵援送巨昭、昌鲁之族及士卒千馀人归长沙。
楚王殷以彦章知容州事，以昌鲁为永顺节度副使。
昌鲁，鄴人也。
太祖神武元圣孝皇帝中乾化元年
春，正月，丙戌朔，日有食之。柏乡比不储刍，梁兵刈刍自给，晋人日以游军抄之，梁兵不出。
周德威使胡骑环营驰射而诟之，梁兵疑有伏，愈不敢出，坐刂屋茅坐席以饲马，马多死。
丁亥，周德威与别将史建瑭、李嗣源将精骑三千压梁垒门而诟之，王景仁、韩勍怒，悉众而出。
德威等转战而北至高邑南；李存璋以步兵陈于野河之上，梁军横亘数里，竞前夺桥，镇、定步兵御之，势不能支。
晋王谓匡卫都指挥使李建及曰： 贼过桥则不可复制矣。 
建及选卒二百，援枪大噪，力战却之。
建及，许州人，姓王，李罕之之假子也。
晋王登高丘以望曰： 梁兵争进而嚣，我兵整而静，我必胜。 
战自巳至午，胜负未决。
晋王谓周德威曰： 两军已合，势不可离，我之兴亡，在此一举。
我为公先登，公可继之。 
德威叩马而谏曰： 观梁兵之势，可以劳逸制之，未易以力胜也。
彼去营三十馀里，虽挟糗粮，亦不暇食，日昳之后，饥渴内迫，矢刃外交，士卒劳倦，必有退志。
当是时，我以精骑乘之，必大捷。于今未可也。 
王乃止。
时魏、滑之兵陈于东、宋、汴之兵陈于西。
至晡，梁军未食，士无斗志，景仁等引兵稍却，周德威疾呼曰： 梁兵走矣！ 
晋兵大噪争进，魏、滑兵先退，李嗣源帅众噪于西陈之前曰： 东陈已走，尔何久留！ 
梁兵互相惊怖，遂大溃。
李存璋引步兵乘之，呼曰： 梁人亦吾人也，父兄子弟饷军者勿杀。 
于是战士悉解甲投兵而弃之，嚣声动天地。
赵人以深、冀之憾，不顾剽掠，但奋白刃追之，梁之龙骧、神捷精兵殆尽，自野河至柏乡，僵尸蔽地。
王景仁、韩勍、李思安以数十骑走。
晋兵夜至柏乡，梁军已去，弃粮食、资财、器械不可胜计。
凡斩首二万级。
李嗣源等追奔至邢州，河朔大震。
保义节度使王檀严备，然后开城纳败卒，给以资粮，散遣归本道。
晋王收兵屯赵州。
杜廷隐等闻梁兵败，弃深、冀而去，悉驱二州丁壮为奴婢，老弱者坑之，城中存者坏垣而已。
癸巳，复以杨师厚为北面都招讨使，将兵屯河阳，收集散兵，旬馀，得万人。
己亥，晋王遣周德威、史建瑭将三千骑趣澶、魏，张承业、李存璋以步兵攻邢州，自以大军继之，移檄河北州县，谕以利害。
帝遣别将徐仁溥将兵千人，自西山夜入邢州，助王檀城守。
己酉，罢王景仁招讨使，落平章事。
蜀主之女普慈公主嫁岐王从子秦州节度使继崇，公主遣宦者宋光嗣以绢书遣蜀主，言继崇骄矜嗜酒，求归成都，蜀主召公主归宁。
辛亥，公主至成都，蜀主留之，以宋光嗣为阁门南院使。
岐王怒，始与蜀绝。
光嗣，福州人也。
吕师周引兵攀藤缘崖入飞山洞袭潘金盛，擒送武冈，斩之。
移兵击宋鄴。二月，己未，晋王至魏州，攻之，不克。
上以罗周翰年少，且忌其旧将佐，庚申，以户部尚书李振为天雄节度副使，命杜廷隐将兵千人卫之，自杨刘济河，间道夜入魏州，助周翰城守。
癸亥，晋王观河于黎阳，梁兵万馀将渡河，闻晋王至，皆弃舟而去。
帝召蔡州刺史张慎思至洛阳，久未除代。
蔡州右厢指挥使刘行琮作乱，纵兵焚掠，将奔淮南；顺化指挥使王存俨诛行琮，抚遏其众，自领州事，以众情驰奏。
时东京留守博王友文不先请，遽发兵讨之，兵至鄢陵，帝曰： 存俨方惧，若临之以兵，则飞去矣。 
驰使召还。
田子，授存俨权知蔡州事。
乙丑，周德威自临清攻贝州，拔夏津、高唐；攻博州，拔东武、朝城。攻澶州，刺史张可臻弃城走，帝斩之。
德威进攻黎阳，拔临河、淇门；逼卫州，掠新乡、共城。
庚午，帝帅亲军屯白司马阪以备之。
卢龙、义昌节度使兼中书令燕王守光既克沧州，自谓得天助，淫虐滋甚。
每刑人，必置诸铁笼，以火逼之；又为铁刷刷人面。
闻梁兵败于柏乡，使人谓赵王镕及王处直曰： 闻二镇与晋王破梁兵，举军南下，仆亦有精骑三万，欲自将之为诸公启行。
然四镇连兵，必有盟主，仆若至彼，何以处之？ 
镕患之，遣使告于晋王，晋王笑曰： 赵人告急，守光不能出一卒以救之；及吾成功，乃复欲以兵威离间二镇，愚莫甚焉！ 
诸将曰： 云、代与燕接境，彼若扰我城戍，动摇人情，吾千里出征，缓急难应，此亦腹心之患也。
不若先取守光，然后可以专意南讨。 
王曰： 善！ 
会杨师厚自磁、相引兵救邢、魏，壬申，晋解围去；师厚追之，逾漳水而还，邢州围亦解。
师厚留屯魏州。
赵王镕自来谒晋王于赵州，大犒将士，自是遣其养子德明将三十七都常从晋王征讨。
德明本姓张，名文礼，燕人也。
壬午，晋王发赵州，归晋阳，留周德威等将三千人戍赵州。
