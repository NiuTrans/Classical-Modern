著雍涒滩，一年。
高祖武皇帝八大通二年
春，正月，癸亥，魏以北海王颢为骠骑大将军、开府仪同三司、相州刺史。
魏北道行台杨津守定州城，居鲜于修礼、杜洛周之间，迭来攻围；津蓄薪粮，治器械，随机拒击，贼不能克。
津潜使人以铁券说贼党，贼党有应津者，遗津书曰： 贼所以围城，正为取北人耳。城中北人，宜尽杀之，不然，必为患。 
津悉收北人内子城中而不杀，众无不感其仁。
及葛荣代修礼统众，使人说津，许以为司徒；津斩其使，固守三年。
杜洛周围之，魏不能救。
津遣其子遁突围出，诣柔然头兵可汗求救。
遁日夜泣请，头兵遣其从祖吐豆发帅精骑一万南出。
前锋至广昌，贼塞隘口，柔然遂还。
乙丑，津长史李裔引贼入，执津，欲烹之，既而舍之。
瀛州刺史元宁以城降洛周。
乙丑，魏潘嫔生女，胡太后诈言皇子。
丙寅，大赦，改元武泰。
萧宝寅围冯翊，未下；长孙稚军至恒农，行台左丞杨侃谓稚曰： 昔魏武与韩遂、马超据潼关相拒，遂、超之才，非魏武敌也，然而胜负久不决者，扼其险要故也。
今贼守御已固，虽魏武复生，无以施其智勇。
不如北取蒲阪，渡河而西，入其腹心，置兵死地，则华州之围不战自解，潼关之守必内顾而走。
支节既解，长安可坐取也。
若愚计可取，愿为明公前驱。 
稚曰： 子之计则善矣；然今薛修义围河东，薛凤贤据安邑，宗正珍孙守虞坂不得进，如何可往？ 
侃曰： 珍孙行陈一夫，因缘为将，可为人使，安能使人！
河东治在蒲反，西逼河漘，封疆多在郡东。
修义驱帅士民西围郡城，其父母妻子皆留旧村，一旦闻官军来至，皆有内顾之心，必望风自溃矣。 
稚乃使其子子彦与侃帅骑兵自恒农北渡，据石锥壁，侃声言： 今且停此以待步兵，且观民情向背。
命送降名者各自还村，俟台军举三烽，当亦举烽相应；其无应烽者，乃贼党也，当进击屠之，以所获赏军。 
于是村民转相告语，虽实未降者亦诈举烽，一宿之间，火光遍数百里。
贼围城者不测其故，各自散归；修义亦逃还，与凤贤俱请降。
丙子，稚克潼关，遂入河东。
会有诏废盐池税，稚上表以为： 盐池天产之货，密迩京畿，唯应宝而守之，均赡以理。
今四方多虞，府藏罄竭，冀、定扰攘，常谓之绢不复可收，唯仰府库，有出无入。
略论盐税，一年之中，准绢而言，不减三十万匹，乃是移冀、定二州置于畿甸。
今若废之，事同再失。
臣前仰违严旨，而先讨关贼，径解河东者，非缓长安而急薄阪，一失盐池，三军乏食。
天助大魏，兹计不爽。
昔高祖升平之年，无所乏少，犹创置盐官而加典护，非与物竞利，恐由利而乱俗也。
况今国用不足，租征六年之粟，调折来岁之资，此皆夺人私财，事不获已。
臣辄符同监将、尉，还帅所部，依常收税，更听后敕。 
萧宝寅遣其将侯终德击毛遐。
会郭子恢等屡为魏军所败，终德因其势挫，还军袭宝寅；至白门，宝寅始觉，丁丑，与终德战，败，携其妻南阳公主及其少子帅麾下百馀骑自后门出，奔万俟丑奴。
丑奴以宝寅为太傅。
二月，魏以长孙稚为车骑大将军、开府仪同三司、雍州刺史、尚书仆射、西道行台。
群盗李洪攻烧巩西阙口以东，南结诸蛮；魏都督李神轨、武卫将军费穆讨之。
穆败洪于阙口南，遂平之。
葛荣击杜洛周，杀之，并其众。
魏灵太后再临朝以来，嬖幸用事，政事纵弛，威恩不立，盗贼蜂起，封疆日蹙。
魏肃宗年浸长，太后自以所为不谨，恐左右闻之于帝，凡帝所爱信者，太后辄以事去之，务为壅蔽，不使帝知外事。
通直散骑常侍昌黎谷士恢有宠于帝，使领左右；太后屡讽之，欲用为州，士恢怀宠，不愿出外，太后乃诬以罪而杀之。
有蜜多道人，能胡语，帝常置左右，太后使人杀之于城南，而诈悬赏购贼。
由是母子之间嫌隙日深。
是时，车骑将军、仪同三司、并、肆、汾、广、恒、云六州讨虏大都督尔硃荣兵势强盛，魏朝惮之。
高欢、段荣、尉景、蔡俊先在杜洛周党中，欲图洛周，不果，逃奔葛荣，又亡归尔硃荣。
刘贵先在尔硃荣所，屡荐欢于荣，荣见其憔悴，未之奇也。
欢从荣之马厩，厩有悍马，荣命欢剪之，欢不加羁绊而剪之，竟不蹄啮；起，谓荣曰： 御恶人亦犹是矣。 
荣奇其言，坐欢于床下，屏左右，访以时事。
欢曰： 闻公有马十二谷，色别为群，畜此竟何用也？ 
荣曰： 但言尔意！ 
欢曰： 今天子暗弱，太后淫乱，嬖孽擅命，朝政不行。
以明公雄武，乘时奋发，讨郑俨、徐纥之罪以清帝侧，霸业可举鞭而成，此贺六浑之意也。 
荣大悦。语自日中至夜半乃出，自是每参军谋。
并州刺史元天穆，孤之五世孙也，与荣善，荣兄事之。
荣常与天穆及帐下都督贺拔岳密谋，欲举兵入洛，内诛嬖幸，外清群盗，二人皆劝成之。
荣上书，以 山东群盗方炽，冀、定覆没，官军屡败，请遣精骑三千东援相州。 
太后疑之，报以 念生枭戮，宝寅就擒，丑奴请降，关、陇已定。
费穆大破群蛮，绛蜀渐平。
又，北海王颢帅众二万出镇相州，不须出兵。 
荣复上书，以为： 贼势虽衰，官军屡败，人情危怯，恐实难用。
若不更思方略，无以万全。
臣愚以为蠕蠕主阿那瑰荷国厚恩，未应忘报，宜遣发兵东趣下口以蹑其背，北海之事严加警备以当其前。
臣麾下虽少，辄尽力命。自井陉以北，滏口以西，分据险要，攻其肘腋。
葛荣虽并洛周，威恩未著，人类差异，形势可分。 
遂勒兵，召集义勇，北捍马邑，东塞井陉。
徐纥说太后以铁券间荣左右，荣闻而恨之。
魏肃宗亦恶俨、纥等，逼于太后，不能去。
密诏荣举兵内向，欲以胁太后。
荣以高欢为前锋，行至上党，帝复以私诏止之。
俨、纥恐祸及己，阴与太后谋鸩帝。
癸丑，帝暴殂。
甲寅，太后立皇女为帝，大赦。
既而下诏称： 潘充华本实生女，故临洮王宝晖世子钊，体自高祖，宜膺大宝。
百官文武加二阶，宿卫加三阶。 
乙卯，钊即位。
钊始生三岁，太后欲久专政，故贪其幼而立之。
尔硃荣闻之，大怒，谓元天穆曰： 主上晏驾，春秋十九，海内犹谓之幼君；况今奉未言之儿以临天下，欲求治安，其可得乎！
吾欲帅铁骑赴哀山陵，剪除奸佞，更立长君，何如？ 
天穆曰： 此伊、霍复见于今矣！ 
乃抗表称： 大行皇帝背弃万方，海内咸称鸩毒致祸。
岂有天子不豫，初不召医，贵戚大臣皆不侍侧，安得不使远近怪愕！
又以皇女为储两，虚行赦宥。上欺天地，下惑朝野。
已乃选君于孩提之中，实使奸竖专朝，隳乱纲纪，此何异掩目捕雀，塞耳盗钟！
今群盗沸腾，邻敌窥窬，而欲以未言之儿镇安天下，不亦难乎！
愿听臣赴阙，参预大议，问侍臣帝崩之由，访禁卫不知之状，以徐、郑之徒付之司败，雪同天之耻，谢远近之怨，然后更择宗亲以承宝祚。 
荣从弟世隆，时为直阁，太后遣诣晋阳慰谕荣；荣欲留之，世隆曰： 朝廷疑兄，故遣世隆来，今留世隆，使朝廷得预为之备，非计也。 
乃遣之。
三月，癸未，葛荣陷魏沧州，执刺史薛庆之，居民死者什八九。
乙酉，魏葬孝明皇帝于定陵，庙号肃宗。
尔硃荣与元天穆议，以彭城武宣王有忠勋，其子长乐王子攸，素有令望，欲立之。
又遣从子天光及亲信奚毅、仓头王相入洛，与尔硃世隆密议。
天光见子攸，具论荣心，子攸许之。
天光等还晋阳，荣犹疑之，乃以铜为显祖诸子孙各铸像，唯长乐王像成。
荣乃起兵发晋阳，世隆逃出，会荣于上党。
灵太后闻之，甚惧，悉召王公等入议，宗室大臣皆疾太后所为，莫肯致言。
徐纥独曰： 尔硃荣小胡，敢称兵向阙，文武宿卫足以制之。
但守险要以逸待劳，彼悬军千里，士马疲弊，破之必矣。 
太后以为然，以黄门侍郎李神轨为大都督，帅众拒之，别将郑季明、郑先护将兵守河桥，武卫将军费穆屯小平津。
先护，俨之从祖兄弟也。
荣至河内，复遣王相密至洛，迎长乐王子攸。
夏，四月，丙申，子攸与兄彭城王劭、弟霸城公子正潜自高渚渡河，丁酉，会荣于河阳，将士咸称万岁。
戊戌，济河，子攸即帝位，以勋为无上王，子正为始平王；以荣为侍中、都督中外诸军事、大将军、尚书令、领军将军、领左右，封太原王。
郑先护素与敬宗善，闻帝即位，与郑季明开城纳之。
李神轨至河桥，闻北中不守，即遁还；费穆弃众先降于荣。
徐纥矫诏夜开殿门，取骅骝厩御马十匹，东奔兗州，郑俨亦走还乡里。
太后尽召肃宗后宫，皆令出家，太后亦自落发。
荣召百官迎车驾，己亥，百官奉玺绶，备法驾，迎敬宗于河桥。
庚子，荣遣骑执太后及幼主，送至河阴。太后对荣多所陈说，荣拂衣而起，沉太后及幼主于河。
费穆密说荣曰： 公士马不出万人，今长驱向洛，前无横陈，既无战胜之威，群情素不厌服。
以京师之众，百官之盛，知公虚实，有轻侮之心。
若不大行诛罚，更树亲党，恐公还北之日，未度太行而内变作矣。 
荣心然之，谓所亲慕容绍宗曰： 洛中人士繁盛，骄侈成俗，不加芟剪，终难制驭。
吾欲因百官出迎，悉诛之，何如？ 
绍宗曰： 太后荒淫失道，嬖幸弄权，淆乱四海，故明公兴义兵以清朝廷。
今无故歼夷多士，不分忠佞，恐大失天下之望，非长策也。 
荣不听，乃请帝循河西至淘渚，引百官于行宫西北，云欲祭天。
百官既集，列胡骑围之，责以天下丧乱，肃宗暴崩，皆由朝臣贪虐，不能匡弼。
因纵兵杀之，自丞相高阳王雍、司空元钦、仪同三司义阳王略以下，死者二千馀人。
前黄门郎王遵业兄弟居父丧，其母，敬宗之从母也，相帅出迎，俱死。
遵业，慧龙之孙也，俊爽涉学，时人惜其才而讥其躁。
有朝士百馀人后至，荣复以胡骑围之，令曰： 有能为禅文者免死。 
侍御史赵元则出应募，遂使为之。
荣又令其军士言： 元氏既灭，尔硃氏兴。 
皆称万岁。
荣又遣数十人拔刀向行宫，帝与无上王劭、始平王子正俱出帐外。
荣先遣并州人郭罗刹、西部高车叱列杀鬼侍帝侧，诈言防卫，抱帝入帐，馀人即杀劭及子正，又遣数十人迁帝于河桥，置之幕下。
帝忧愤无计，使人谕旨于荣曰： 帝王迭兴，盛衰无常。
今四方瓦解，将军奋袂而起，所向无前，此乃天意，非人力也。
我本相投，志在全生，岂敢妄希天位！
将军见逼，以至于此。
若天命有归，将军宜时正尊号；若推而不居，存魏社稷，亦当更择亲贤而辅之。 
时都督高欢劝荣称帝，左右多同之，荣疑未决。
贺拔岳进曰： 将军首举义兵，志除奸逆，大勋未立，遽有此谋，正可速祸，未见其福。 
荣乃自铸金为像，凡四铸，不成。
功曹参军燕郡刘灵助善卜筮，荣信之，灵助言天时人事未可。
荣曰： 若我不吉，当迎天穆立之。 
灵助曰： 天穆亦不吉，唯长乐王有天命耳。 
荣亦精神恍惚，不自支持。久而方寤，深自愧悔曰： 过误若是，唯当以死谢朝廷。 
贺拔岳请杀高欢以谢天下，左右皆曰： 欢虽复愚疏，言不思难，今四方多事，须藉武将，请舍之，收其后效。 
荣乃止。
夜四更，复迎帝还荣，荣望马首叩头请死。
荣所从胡骑杀朝士既多，不敢入洛城，即欲向北为迁都之计。
荣狐疑甚久，武卫将军汎礼固谏。
辛丑，荣奉帝入城。
帝御太极殿，下诏大赦，改元建义。
从太原王将士，普加五阶，在京文官二阶，武官三阶，百姓复租役三年。
时百官荡尽，存者皆窜匿不出，唯散骑常侍山伟一人拜赦于阙下。
洛中士民草草，人怀异虑，或云荣欲纵兵大掠，或云欲迁都晋阳。
富者弃宅，贫者襁负，率皆逃窜，什不存一二，直卫空虚，官守旷废。
荣乃上书，称： 大兵交际，难可齐壹，诸王朝贵，横死者众，臣今粉躯不足塞咎，乞追赠亡者，微申私责。
无上王请追尊为无上皇帝，自馀死于河阴者，诸王赠三司，三品赠令、仆，五品赠刺史，七品已下及白民赠郡、镇；死者无后听继，即授封爵。
又遣使者循城劳问。 
诏从之。
于是朝士稍出，人心粗安。
封无上王之子韶为彭城王。
荣犹执迁都之议，帝亦不能违。
都官尚书元谌争之，以为不可，荣怒曰： 何关君事，而固执也！
且河阴之役，君应知之。 
谌曰： 天下事当与天下论之，奈何以河阴之酷而恐元谌！
谌，国之宗室，位居常伯，生既无益，死复何损！
正使今日碎首流肠，亦无所惧！ 
荣大怒，欲抵谌罪，尔硃世隆固谏，乃止。
见者莫不震悚，谌颜色自若。
后数日，帝与荣登高，见宫阙壮丽，列树成行，乃叹曰： 臣昨愚暗，有北迁之意，今见皇居之盛，熟思元尚书言，深不可夺。 
由是罢迁都之议。
谌，谧之兄也。
癸卯，以江阳王继为太师，北海王颢为太傅；光禄大夫李延寔为太保，赐爵濮阳王；并州刺史元天穆为太尉，赐爵上党王；前侍中杨椿为司徒；车骑大将军穆绍为司空，领尚书令，进爵顿丘王；雍州刺史长孙稚为骠骑大将军、开府仪同三司，赐爵冯翊王；殿中尚书元谌为尚书右仆射，赐爵魏郡王；金紫光禄大夫广陵王恭加仪同三司；其馀起家暴贵者，不可胜数。
延寔，冲之子也，以帝舅故得超拜。
徐纥弟献伯为北海太守，季产为青州长史，纥使人告之，皆将家属逃去，与纥俱奔泰山。
郑俨与从兄荥阳太守仲明谋据郡起兵，为部下所杀。
丁未，诏内外解严。
魏郢州刺史元显达请降，诏郢州刺史元树迎之，夏侯夔亦自楚城往会之，遂留镇焉。
改魏郢州为北司州，以夔为刺史，兼督司州。
夔进攻毛城，逼新蔡；豫州刺史夏侯亶围南顿，攻陈项；魏行台源子恭拒之。
庚戌，魏赐尔硃荣子义罗爵梁郡王。
柔然头兵可汗数入贡于魏，魏诏头兵赞拜不名，上书不称臣。
魏汝南王悦及东道行台临淮王彧闻河阴之乱，皆来奔。
先是，魏人降者皆称魏官为伪，彧表启独称魏临淮王；上亦体其雅素，不之责。
魏北海王颢将之相州，至汲郡，闻葛荣南侵及尔硃荣纵暴，阴为自安之计，盘桓不进；以其舅殷州刺史范遵行相州事，代前刺史李神守鄴。
行台甄密知颢有异志，相帅废遵，复推李神摄州事，遣兵迎颢，且察其变。
颢闻之，帅左右来奔。
密，琛之从父弟也。
北青州刺史元世俊、南荆州刺史李志皆举州来降。
五月，丁巳朔，魏加尔硃荣北道大行台。
以尚书右仆射元罗为东道大使，光禄勋元欣副之，巡方黜陟，先行后闻。
欣，羽之子也。
尔硃荣入见魏主于明光殿，重谢河桥之事，誓言无复贰心。帝自起止之，因复为荣誓，言无疑心。
荣喜，因求酒饮之，熟醉；帝欲诛之，左右苦谏，乃止，即以床舆向中常侍省。
荣夜半方寤，遂达旦不眠，自此不复禁中宿矣。
荣女先为肃宗嫔，荣欲敬宗立以为后，帝疑未决，给事黄门侍郎祖莹曰： 昔文公在秦，怀嬴入侍；事有反经合义，陛下独何疑焉！ 
帝遂从之，荣意甚悦。
荣举止轻脱，喜驰射，每入朝见，更无所为，唯戏上下马；于西林园宴射，恒请皇后出观，并召王公、妃主共在一堂。
每见天子射中，辄自起舞叫，将相卿士悉皆盘旋，乃至妃主亦不免随之举袂。
及酒酣耳热，必自匡坐唱虏歌；日暮罢归，与左右连手蹋地唱《回波乐》而出。
性甚严暴，喜愠无恒，刀槊弓矢，不离于手，每有瞋嫌，即行击射，左右恒有死忧。
尝见沙弥重骑一马，荣即令相触，力穷不复能动，遂使旁人以头相击，死而后已。
辛酉，荣还晋阳，帝饯之于邙阴。
荣令元天穆入洛阳，加天穆侍中、录尚书事、京畿大都督兼领军将军，以行台郎中桑干硃瑞为黄门侍郎兼中书舍人，朝廷要官，悉用其腹心为之。
丙寅，魏主诏： 孝昌以来，凡有冤抑无诉者，悉集华林东门，当亲理之。 
时承丧乱之后，仓廪虚竭，始诏 入粟八千石者赐爵散侯，白民输五百石者赐出身，沙门授本州统及郡县维那。 
尔硃荣之趣洛也，遣其都督樊子鹄取唐州，唐州刺史崔元珍、行台郦恽拒守不从。
乙亥，子鹄拔平阳，斩元珍及恽。
元珍，挺之从父弟也。
将军曹义宗围魏荆州，堰水灌城，不没者数板。
时魏方多难，不能救，城中粮尽，刺史王罴煮粥，与将士均分食之。
每出战，不擐甲胄，仰天大呼曰： 荆州城，孝文皇帝所置，天若不祐国家，令箭中王罴额；不尔，王罴必当破贼！ 
弥历三年，前后搏战甚众，亦不被伤。
癸未，魏以中军将军费穆都督南征诸军事，将兵救之。
魏临淮王彧闻魏主定位，乃以母老求还，辞情恳至。
上惜其才而不能违，六月，丁亥，遣彧还。
魏以彧为侍中、骠骑大将军，加仪同三司。
魏员外散骑常侍高乾，祐之从子也，与弟敖曹、季式皆喜轻侠，与魏主有旧。
尔硃荣之向洛也，逃奔齐州，闻河阴之乱，遂集流民起兵于河、济之间，受葛荣官爵，频破州军。
魏主使元欣谕旨，乾等乃降。
以乾为给事黄门侍郎兼武卫将军，敖曹为通直散骑侍郎。
荣以乾兄弟前为叛乱，不应复居近要，魏主乃听解官归乡里。
敖曹复行抄掠，荣诱执之，与薛修义同拘于晋阳。
敖曹名昂，以字行。
葛荣军乏食，遣其仆射任褒将军南掠至沁水。
魏以元天穆为大都督东北道诸军事，帅宗正珍孙等讨之。
前幽州平北府主簿河间邢杲帅河北流民十万馀户反于青州之北海，自称汉王，改元天统。
戊申，魏以征东将军李叔仁为车骑大将军、仪同三司，帅众讨之。
辛亥，魏主诏曰： 朕当亲御六戎，扫静燕、代。 
以大将军尔硃荣为左军，上党王穆为前国，司徒杨椿为右军，司空穆绍为后军。
葛荣退屯相州之北。
秋，七月，乙丑，魏加尔硃荣柱国大将军、录尚书事。
壬子，魏光州民刘举聚众反于濮阳，自称皇武大将军。
是月，万俟丑奴自称天子，置百官。
会波斯国献师子于魏，丑奴留之，改元神兽。
魏泰山太守羊侃，以其祖规尝为宋高祖祭酒从事，常有南归之志。
徐纥往依之，因劝侃起兵，侃从之。
兗州刺史羊敦，侃之从兄也，密知之，据州拒侃。
八月，侃引兵袭敦，弗克，筑十馀城守之，且遣使来降；诏广晋县侯泰山羊鸦仁等将兵应接。
魏以侃为骠骑大将军、泰山公、兗州刺史，侃斩其使者不受。
将军王弁侵魏徐州，蕃郡民续灵珍拥众万人攻蕃城以应梁；魏徐州刺史杨昱击灵珍，斩之，弁引还。
甲辰，魏大都督宗正珍孙击举于濮阳，灭之。
葛荣引兵围鄴，众号百万，游兵已过汲郡，所至残掠，尔硃荣启求讨之。
九月，尔硃荣召从子肆州刺史天光留镇晋阳，曰： 我身不得至处，非汝无以称我心。 
自帅精骑七千，马皆有副，倍道兼行。东出滏口，以侯景为前驱。葛荣为盗日久，横行河北，尔硃荣众寡非敌，议者谓无取胜之理。
葛荣闻之，喜见于色，令其众曰： 此易与耳，诸人俱办长绳，至则缚取。 
自鄴以北，列陈数十里，箕张而进。
尔硃荣潜军山谷，为奇兵，分督将已上三人为一处，处有数百骑，令所在扬尘鼓噪，使贼不测多少。
又以人马逼战，刀不如棒，勒军士赍袖棒一枚，置于马侧，至战时虑废腾逐，不听斩级，以棒棒之而已。
分命壮勇所向冲突，号令严明，战士同奋。
尔硃荣身自陷陈，出于贼后，表里合击，大破之。于陈擒葛荣，馀众悉降。
以贼徒既众，若即分割，恐其疑惧，或更结聚，乃下令各从所乐，亲属相随，任所居止。
于是群情大喜，登即四散，数十万众一朝散尽。
待出百里之外，乃始分道押领，随便安置，咸得其宜。
擢其渠帅，量才授任，新附者咸安，时人服其处分机速。
以槛车送葛荣赴洛，冀、定、沧、瀛、殷五州皆平。
时上党王天穆军于朝歌之南，穆绍、杨椿犹未发，而葛荣已灭，乃皆罢兵。
初，宇文肱从鲜于修礼攻定州，战死于唐河。
其子泰在修礼军中，修礼死，从葛荣；葛荣败，尔硃荣爱泰之才，以为统军。
乙亥，魏大赦，改元永远。
辛巳，以尔硃荣为大丞相、都督河北畿外诸军事，荣子平昌公文殊、昌乐公文畅并进爵为王，以杨椿为太保，城阳王徽为司徒。
冬，十月，丁亥，葛荣至洛，魏主御阊阖门引见，斩于都市。
帝以魏北海王颢为魏王，遣东宫直閤将军陈庆之将兵送之还北。
丙申，魏以太原王世子尔硃菩提为骠骑大将军、开府仪同三司；丁酉，以长乐等七郡各万户，通前十万户，为太原王荣国；戊戌，又加荣太师；皆赏擒葛荣之功也。
壬子，魏江阳武烈王继卒。
魏使征虏将军韩子熙招谕邢杲，杲诈降而复反。
李叔仁击杲于潍水，失利而还。
魏费穆奄至荆州，曹义宗军败，为魏所擒，荆州之围始解。
元颢取魏铚城而据之。
魏行台尚书左仆射于晖等兵数十万，击羊侃于瑕丘，徐纥恐事不济，说侃请乞师于梁，侃信之，纥遂来奔。
晖等围侃十馀重，机中矢尽，南军不进。
十一月，癸亥夜，侃溃围出，且战且行，一日一夜乃出魏境，至渣口，众尚万馀人，马二千匹。
士卒皆竟夜悲歌，侃乃谢曰： 卿等怀土，理不能见随，幸适去留，于此为别。 
各拜辞而去。
魏复取泰山。
晖，劲之子也。
戊寅，魏以上党王天穆为大将军、开府仪同三司，世袭并州刺史。
十二月，庚子，魏诏于晖还师讨邢杲。
葛荣馀党韩楼复据幽州反，北边被其患。
尔硃荣以抚军将军贺拔胜为大都督，镇中山；楼畏胜威名，不敢南出。
