起柔兆敦牂，尽强圉协洽，凡二年。
高祖武皇帝七普通七年
春，正月，辛丑朔，大赦。壬子，魏以汝南王悦领太尉。
魏安州石离、穴城、斛盐三戍兵反，应杜洛周，众合二万，洛周自松岍赴之。
行台常景使别将崔仲哲屯军都关以邀之，仲哲战没，元谭军夜溃，魏以别将李琚代谭为都督。
仲哲，秉之子也。
初，魏广阳王深通于城阳王徽之妃。
徽为尚书令，为胡太后所信任；会恒州人请深为刺史，徽言深心不可测。
及杜洛周反，五原降户在恒州者谋奉深为主，深惧，上书求还洛阳。
魏以左卫将军杨津代深为北道大都督，诏深为吏部尚书。
徽，长寿之孙也。
五原降户鲜于修礼等帅北镇流民反于定州之左城，改元鲁兴，引兵向州城，州兵御之不利。
杨津至灵丘，闻定州危迫，引兵救之，入据州城。
修礼至，津欲出击之，长史许被不听，津手剑击之，被走得免。
津开门出战，斩首数百，贼退，人心少安。
诏寻以津为定州刺史兼北道行台。
魏以扬州刺史长孙稚为大都督北讨诸军事，与河间王琛共讨修礼。
二月，甲戌，北伐众军解严。
魏西部敕勒斛律洛阳反于桑干西，与费也头牧子相连结。
三月，甲寅，游击将军尔硃荣击破洛阳于深井，牧子于河西。
夏，四月，乙酉，临川靖惠王宏卒。
魏大赦。
癸巳，魏以侍中、车骑大将军城阳王徽为仪同三司。
徽与给事黄门侍郎徐纥共毁侍中元顺于太后，出为护军将军、太常卿。
顺奉辞于西游园，纥侍侧，顺指之谓太后曰： 此魏之宰嚭，魏国不亡，此终不死！ 
纥胁肩而出，顺抗声叱之曰： 尔刀笔小才，正堪供几案之用，岂应污辱门下，斁我彝伦！ 
因振衣而起。
太后默然。
魏朔州城民鲜于阿胡等据城反。
杜洛周南出抄掠蓟城，魏常景遣统军梁仲礼击破之。
丁未，都督李琚与洛周战于蓟城之北，败没。
常景帅众拒之，洛周引还上谷。
长孙稚行至鄴，诏解大都督，以河间王琛代之。
稚上言： 向与琛同在淮南，琛败臣全，遂成私隙，今难以受其节度。 
魏朝不听。
前至呼沱，稚未欲战，琛不从。
鲜于修礼邀击稚于五鹿，琛不赴救，稚军大败，稚、琛并坐除名。
五月，丁未，魏主下诏将北讨，内外戒严。既而不行。
衡州刺史元略，自至江南，晨夕哭泣，常如居丧。
及魏元义死，胡太后欲召之，知略因刁双获免，征双为光禄大夫，遣江革、祖暅之南还以求略。
上备礼遣之，宠赠甚厚。
略始济淮，魏拜略为侍中，赐爵义阳王；以司马始宾为给事中，栗法光为本县令，刁昌为东平太守，刁双为西兗州刺史。
凡略所过，一飧一宿皆赏之。
魏以丞相高阳王雍为大司马。
复以广阳王深为大都督，讨鲜于修礼；章武王融为左都督，裴衍为右都督，并受深节度。
深以其子自随，城阳王徽言于太后曰： 广阳王携其爱子，握兵在外，将有异志。 
乃敕融、衍潜为之备。
融、衍以敕示深，深惧，事无大小，不敢自决。
太后使问其故，对曰： 徽衔臣次骨，臣疏远在外，徽之构臣，无所不为。
自徽执政以来，臣所表请，多不从允。
徽非但害臣而已，从臣将士，有勋劳者皆见排抑，不得比它军，仍深被憎嫉，或因其有罪，加以深文，至于殊死，以是从臣行者，莫不悚惧。
有言臣善者，视之如仇雠；言臣恶者，待之如亲戚。
徽居中用事，朝夕欲陷臣于不测之诛，臣何以自安！
陛下若使徽出临外州，臣无内顾之忧，庶可以毕命贼庭，展其忠力。 
太后不听。
徽与中书舍人郑俨等更相阿党，外似柔谨，内实忌克，赏罚任情，魏政由是愈乱。
戊申，魏燕州刺史崔秉帅众弃城奔定州。
乙丑，魏以安西将军宗正珍孙为都督，讨汾州反胡。
六月，魏降蜀陈双炽聚众反，自号始建王。
魏以假镇西将军长孙稚为讨蜀都督。
别将河东薛修义轻骑诣双炽垒下，晓以利害，双炽即降。
诏以修义为龙门镇将。
丙子，魏徙义阳王略为东平王，顷之，迁大将军、尚书令，为胡太后所委任，与城阳王徽相埒，然徐、郑用事，略亦不敢违也。
杜洛周遣都督王曹纥真等将兵掠蓟南。秋，七月，丙午，行台常景遣都督于荣等击之于栗园，大破之，斩曹纥真及将卒三千馀级。
洛周帅众南趣范阳，景与荣等又破之。
魏仆射元纂以行台镇恒州。
鲜于阿胡拥朔州流民寇恒州，戊申，陷平城，纂奔冀州。
上闻淮堰水盛，寿阳城几没，复遣郢州刺史元树等自北道攻黎浆，豫州刺史夏侯亶等自南道攻寿阳。
八月，癸巳，贼帅元洪业斩鲜于修礼，请降于魏；贼党葛荣复杀洪业自立。
魏安北将军、都督恒、朔讨虏诸军事尔硃荣过肆州，肆州刺史尉庆宾忌之，据城不出。
荣怒，举兵袭肆州，执庆宾还秀容。署其从叔羽生为刺史，魏朝不能制。
初，贺拔允及弟胜、岳从元纂在恒州，平城之陷也，允兄弟相失，岳奔尔硃荣，胜奔肆州。
荣克肆州。得胜，大喜曰： 得卿兄弟，天下不足平也！ 
以为别将，军中大事多与之谋。
九月，已酉，鄱阳忠烈王恢卒。
葛荣既得杜洛周之从，北趣瀛州，魏广阳忠武王深自交津引兵蹑之。
辛亥，荣至白牛逻，轻骑掩击章武庄武王融，杀之。
荣自称天子，国号齐，改元广安。
深闻融败，停军不进。
侍中元晏宣言于太后曰： 广阳王盘桓不进，坐图非望。
有于谨者，智略过人，为其谋主，风尘之际，恐非陛下之纯臣也。 
太后深然之，诏榜尚书省门，募能获谨者有重赏。
谨闻之，谓深曰： 今女主临朝，信用谗佞，苟不明白殿下素心，恐祸至无日。
谨请束身诣阙，归罪有司。 
遂径诣榜下，自称于谨；有司以闻。
太后引见，大怒。
谨备论深忠款，兼陈停军之状，太后意解，遂舍之。
深引军还，趣定州，定州刺史杨津亦疑深有异志；深闻之，止于州南佛寺。
经二日，深召都督毛谥等数人，交臂为约，危难之际，期相拯恤。
谥愈疑之，密告津，云深谋不轨。
津遣谥讨深，深走出，谥呼噪逐深。
深与左右间行至博陵界，逢葛荣游骑，劫之诣荣。
贼徒见深，颇有喜者，荣新立，恶之，遂杀深。
城阳王徽诬深降贼，录其妻子。
深府佐宋游道为之诉理，乃得释。
游道，繇之玄孙也。
甲申，魏行台常景破杜洛周，斩其武川王贺拔文兴等，捕虏四百人。
就德兴陷魏平州，杀刺史王买奴。
天水民吕伯度，本莫折念生之党也，后显据显亲以拒念生；已而不胜，亡归胡琛，琛以为大都督、秦王，资以士马，使击念生。
伯度屡破念生军，复据显亲，乃叛琛，东引魏军。
念生窘迫，乞降于萧宝寅，宝寅使行台左丞崔士和据秦州。
魏以伯度为泾州刺史，封平秦郡公。
大都督元修义停军陇口，久不进。念生复反，执士和送胡琛，于道杀之。
久之，伯度为万俟丑奴所杀，贼势益盛，宝寅不能制。
胡琛与莫折念生交通，事破六韩拔陵浸慢，拔陵遣其臣费律至高平，诱琛，斩之，丑奴尽并其众。
冬，十一月，庚辰，大赦。
丁贵嫔卒，太子水浆不入口，上使谓之曰； 毁不灭性，况我在邪！ 
乃进粥数合。
太子体素肥壮，腰带十围，至是减削过半。
夏侯亶等军入魏境，所向皆下。辛巳，魏扬州刺史李宪以寿阳降，宣猛将军陈庆之入据其城，凡降城五十二，获男女七万五千口。丁亥，纵李宪还魏，复以寿阳为豫州，改合肥为南豫州，以夏侯亶为豫、南豫二州刺史。
寿阳久罹兵革，民众流散，亶轻荆薄赋，务农省役，顷之，民户充复。
杜洛周围范阳，戊戌，民执魏幽州刺史王延年、行台常景送洛周，开门纳之。
魏齐州平原民刘树等反，攻陷郡县，频败州军。刺史元欣以平原房士达为将，讨平之。
曹义宗据穰城以逼新野，魏遣都督魏承祖及尚书左丞、南道行台辛纂救之。
义宗战不利，不敢进。
纂，雄之从父兄也。
魏盗贼日滋，征讨不息，国用耗竭，预徵六年租调，犹不足，乃罢百官所给酒肉，又税入得人一钱，及邸店皆有税，百姓嗟怨。
吏部郎中辛雄上疏，以为： 夷夏之民相聚为乱，岂有馀憾哉！
正以守令不得其人，百姓不堪其命故也。
宜及此时早加慰抚。
但郡县选举，由来共轻，贵游俊才，莫肯居此。
宜改其弊，分郡县为三等，清官选补之法，妙尽才望，如不可并，后地先才，不得拘以停年。
三载黜陟，有称职者，补在京名官；如不历守令，不得为内职。
则人思自勉，杜屈可申，强暴自息矣。 
不听。
高祖武皇帝七大通元年
春，正月，乙丑，以尚书左仆射徐逸为仆射。
辛未，上祀南郊。
甲戌，魏以司空皇甫度为司徒，仪同三司，萧宝寅为司空。
魏分定、相二州四郡置殷州，以北道行台博陵崔楷为刺史。
楷表称： 州今新立，尺刃斗粮，皆所未有，乞资以兵粮。 
诏付外量闻，竟无所给。或劝楷留家，单骑之官，楷曰： 吾闻食人之禄者忧人之忧，若吾独往，则将士谁肯固志哉！ 
遂举家之官。
葛荣逼州城，或劝减弱小以避之，楷遣幼子及一女夜出；既而悔之，曰： 人谓吾心不固，亏忠而全爱也。 
遂命追还。
贼至，强弱相悬，又无守御之具；楷抚勉将士以拒之，莫不争奋，皆曰： 崔公尚不惜百口，吾属何爱一身！ 
连战不息，死者相枕，终无叛志。
辛未，城陷，楷执节不屈，荣杀之，遂围冀州。
魏萧宝寅出兵累年，将士疲弊。
秦贼击之，宝寅大败于泾州，收散兵万馀人，屯逍遥园，东秦州刺史潘义渊以汧城降贼。
莫折念生进逼岐州，城人执刺史魏兰根应之。
豳州刺史毕祖晖战没，行台辛深弃城走，北海王颢军亦败。
贼帅胡引祖据北华州，叱干麒麟据豳州以应天生，关中大扰。
雍州刺史杨椿募兵得七千馀人，帅以拒守，诏加椿侍中兼尚书右仆射，为行台，节度关西诸将。
北地功曹毛鸿宾引贼抄掠渭北，雍州录事参军杨侃将兵三千掩击之；鸿宾惧，请讨贼自效，遂擒送宿勤乌过仁。
乌过仁者，明达之兄子也。
莫折天生乘胜寇雍州，萧宝寅部将羊侃隐身堑中射之，应弦而毙，其众遂溃。
侃，祉之子也。
魏右民郎阳平路思令上疏，以为： 师出有功，在于将帅，得其人则六合唾掌可清，失其人则三河方为战地。
窃以比年将帅多宠贵子孙，衔杯跃马，志逸气浮，轩眉攘腕，以攻战自许；及临大敌，忧怖交怀，雄图锐气，一朝顿尽。
乃令羸弱在前以当寇，强壮居后以卫身，兼复器械不精，进止无节，以当负险之众，敌数战之虏，欲其不败，岂可得哉！
是以兵知必败，始集而先逃；将帅畏敌，迁延而不进。
国家谓官爵未满，屡加宠命；复疑赏赉之轻，日散金帛。
帑藏空竭，民财殚尽，遂使贼徒益甚，生民凋弊，凡以此也。
夫德可感义夫，恩可劝死士。
今若黜陟幽明，赏罚善恶，简练士卒，缮修器械，先遣辩士晓以祸福，如其不悛，以顺讨逆。如此，则何异厉萧斧而伐朝菌，鼓洪炉而燎毛发哉！ 
弗听。
戊子，魏以皇甫度为太尉。
己丑，魏主以四方未平，诏内外戒严，将亲出讨，竟亦不行。
谯州刺史湛僧智围魏东豫州，将军彭群、王辩围琅邪，魏敕青、南青二州救琅邪。
司州刺史夏侯夔帅壮武将军裴之礼等出义阳道，攻魏平静、穆陵、阴山三关，皆克之。
夔，亶之弟；之礼，邃之子也。
魏东清河郡山贼群起，诏以齐州长史房景伯为东清河太守。
郡民刘简虎尝无礼于景伯，举家亡去。景伯穷捕，擒之，署其子为西曹掾，令谕山贼。
贼以景伯不念旧恶，皆相帅出降。
景伯母崔氏，通经，有明识。
贝丘妇人列其子不孝，景伯以白其母，母曰： 吾闻闻名不如见面，山民未知礼义，何足深责！ 乃召其母，与之对榻共食，使其子侍立堂下，观景伯供食。
未旬日，悔过求还；崔氏曰： 此虽面惭，其心未也，且置之。 
凡二十馀日，其子叩头流血，母涕泣乞还，然后听之，卒以孝闻。
景伯，法寿之族子也。
二月，秦贼据魏潼关。
庚申，魏东郡民赵显德反，杀太守裴烟，自号都督。
将军成景俊攻魏彭城，魏以前荆州刺史崔孝芬为徐州行台以御之。
先是，孝芬坐元义党与卢同等俱除名，及将赴徐州，入辞太后，太后谓孝芬曰： 我与卿姻戚，奈何内头元义车中，称 此老妪会须去之！  
孝芬曰： 臣蒙国厚恩，实无斯语。
假令有之，谁能得闻！
若有闻者，此于元义亲密过臣远矣。 
太后意解，怅然有愧色。
景俊欲堰泗水以灌彭城，孝芬与都督李叔仁等击之，景俊遁还。
三月，甲子，魏主诏将西讨，中外戒严。
会秦贼西走，复得潼关，戊辰，诏回驾北讨。
其实皆不行。
葛荣久围信都，魏以金紫光禄大夫源子邕为北讨大都督以救之。
初，上作同泰寺，又开大通门以对之，取其反语相协。上晨夕幸寺，皆出入是门。
辛未，上幸寺舍身；甲戌，还宫，大赦，改元。
魏齐州广川民刘钧聚众反，自署大行台；清河民房须自署大都督，屯据昌国城。
夏，四月，魏将元斌之讨东郡，斩赵显德。
己酉，柔然头兵可汗遣使入贡于魏，且请讨群贼。
魏人畏其反覆，诏以盛暑，且俟后敕。
魏萧宝寅之败也，有司处以死刑，诏免为庶人。
雍州刺史杨椿有疾求解，复以宝寅为都督雍、泾等四州诸军事、征西将军、雍州刺史、开府仪同三司、西讨大都督，自关以西皆受节度。
椿还乡里，其子昱将适洛阳，椿谓之曰： 当今雍州刺史亦无逾宝寅者，但其上佐，朝廷应遣心膂重人，何得任其牒用！
此乃圣朝百虑之一失也。
且宝寅不藉刺史为荣，吾观其得州，喜悦特甚，至于赏罚云为，不依常宪，恐有异心。
汝今赴京师，当以吾此意启二圣，并白宰辅，更遣长史、司马、防城都督，欲安关中，正须三人耳。
如其不遣，必成深忧。 
昱面启魏主及太后，皆不听。
五月，丙寅，成景俊攻魏临潼、竹邑，拔之。
东宫直阁兰钦攻魏萧城、厥固，拔之，钦斩魏将曹龙牙。
六月，魏都督李叔仁讨刘钧，平之。
秋，七月，魏陈郡民刘获、郑辩反于西华，改元天授，与湛僧智通谋，魏以行东豫州刺史谯国曹世表为东南道行台以讨之，源子恭代世表为东豫州。
诸将以贼众强，官军弱，且皆败散之馀，不敢战，欲保城自固。
世表方病背肿，舆出，呼统军是云宝谓曰： 湛僧智所以敢深入为寇者，以获、辩皆州民之望，为之内应也。
向闻获引兵欲迎僧智，去此八十里；今出其不意，一战可破，获破，则僧智自走矣。 
乃选士马付宝，暮出城，比晓而至，击获，大破之，穷讨馀党悉平。
僧智闻之，遁还。
郑辩与子恭亲旧，亡匿子恭所，世表集将吏面责子恭，收辩，斩之。
魏相州刺史乐安王鉴与北道都督衍共救信都。
鉴幸魏多故，阴有异志，遂据鄴叛，降葛荣。
己丑，魏大赦。
初，侍御史辽东高道穆奉使相州，前刺史李世哲奢纵不法，道穆案之。
世哲弟神轨用事，道穆兄谦之家奴诉良，神轨收谦之系廷尉。
赦将出，神轨启太后先赐谦之死，朝士哀之。
彭群、王辩围琅邪，自夏及秋，魏青州刺史彭城王劭遣司马鹿悆、南青州刺史胡平遣长史刘仁之将兵击群、辩，破之，群战没。
劭，勰之子也。
八月，魏遣都督源之邕，李神轨，裴衍攻鄴。
子邕行及汤阴，安乐王鉴遣弟斌之夜袭子邕营，不克；子邕乘胜进围鄴城，丁未，拔之，斩鉴，传首洛阳，改姓拓跋氏。
魏因遣子邕、裴衍讨葛荣。
九月，秦州城民杜粲杀莫折念生阖门皆尽，粲自行州事。
南秦州城民辛琛亦自行州事，遣使诣萧宝寅请降。
魏复以宝寅为尚书令，还其旧封。
谯州刺史湛僧智围魏东豫州刺史元庆和于广陵，魏将军元显伯救之，司州刺史夏侯夔自武阳引兵助僧智。
冬，十月，夔至城下，庆和举城降。
夔以让僧智，僧智曰： 庆和欲降公，不欲降僧智，今往，必乖其意。
且僧智所将应募乌合之人，不可御以法；公持军素严，必无侵暴，受降纳附，深得其宜。 
夔乃登城，拔魏帜，建梁帜；庆和束兵而出，吏民安堵，获男女四万馀口。
臣光曰：湛僧智可谓君子矣！
忘其积时攻战之劳，以授一朝新至之将，知己之短，不掩人之长，功成不取，以济国事，忠且无私，可谓君子矣！
元显伯宵遁，诸军追之，斩获万计。
诏以僧智领东豫州刺史，镇广陵。
夔引军屯安阳，遣别将屠楚城，由是义阳北道遂与魏绝。
领军曹仲宗、东宫直閤陈庆之攻魏涡阳，诏寻阳太守韦放将兵会之。
魏散骑常侍费穆引兵奄至，放营垒未立，麾下止有二百馀人，放免胄下马，据胡床处分，士皆殊死战，莫不一当百，魏兵遂退。
放，睿之子也。
魏又遣将军元昭等众五万救涡阳，前军至驼涧，去涡阳四十里。
陈庆之欲逆战，韦放以魏之前锋必皆轻锐，不如勿击，待其来至。
庆之曰； 魏兵远来疲倦，去我既远，必不见疑，及其未集，须挫其气。
诸君若疑，庆之请独取之。 
于是帅麾下二百骑进击，破之，魏人惊骇。
庆之乃还，与诸将连营而进，背涡阳城与魏军相持。
自春至冬，数十百战，将士疲弊。
闻魏人欲筑垒于军后，曹仲宗等恐腹背受敌，议引军还。庆之杖节军门曰： 共来至此，涉历一岁，糜费极多。
今诸君皆无斗心，唯谋退缩，岂是欲立功名，直聚为抄暴耳！
吾闻置兵死地，乃可求生；须虏大合，然后与战。
审欲班师，庆之别有密敕，今日犯者，当依敕行之！ 
仲宗等乃止。
魏人作十三城，欲以控制梁军。
庆之衔枚夜出，陷其四城，涡阳城主王纬乞降。
韦放简遣降者三十馀人分报魏诸营，陈庆之陈其俘馘，鼓噪随之，魏九城皆溃，追击之，俘斩略尽，尸咽涡水，所降城中男女三万馀口。
萧宝寅之败于泾州也，或劝之归罪洛阳，或曰不若留关中立功自效。
行台都令史河间冯景曰： 拥兵不还，此罪将大。 
宝寅不从，自念出师累年，糜费不赀，一旦覆败，内不自安；魏朝亦疑之。
中尉郦道元，素名严猛。司州牧汝南王悦嬖人丘念，弄权纵恣，道元收念付狱。悦请之于胡太后，太后敕赦之，道元杀之，并以劾悦。
时宝寅反状已露，悦乃奏以道元为关右大使。
宝寅闻之，谓为取己，甚惧，长安轻薄子弟复劝使举兵。
宝寅以问河东柳楷，楷曰： 大王，齐明帝子，天下所属，今日之举，实允人望。
且谣言 鸾生十子九子，一子不关中乱。 
乱者治也，大王当治关中，何所疑！ 
道元至阴盘驿，宝寅遣其将郭子恢攻杀之，收殡其尸，表言白贼所害。又上表自理，称为杨椿父子所谮。
宝寅行台郎中武功苏湛，卧病在家，宝寅令湛从母弟开府属天水姜俭说湛曰： 元略受萧衍旨，欲见剿除。道元之来，事不可测。吾不能坐受死亡，今须为身计，不复作魏臣矣。
死生荣辱，与卿共之。 
湛闻之，举声大哭。
俭遽止之，曰： 何得便尔！ 
湛曰： 我百口今屠灭，云何不哭！ 
哭数十声，徐谓俭曰： 为我白齐王，王本以穷鸟投入，赖朝廷假王羽翼，荣宠至此。
属国步多虞，不能竭忠报德，乃欲乘人间隙，信惑行路无识之语，欲以羸败之兵守关问鼎。
今魏德虽衰，天命未改，且王之恩义未洽于民，但见其败，未见有成，苏湛不能以百口为王族灭。 
宝寅复使谓曰： 我救死不得不尔，所以不先相白者，恐沮吾计耳。 
湛曰： 凡谋大事，当得天下奇才与之从事，今但与长安博徒谋之，此有成理不？
湛恐荆棘必生于斋阁，愿赐骸骨归乡里，庶得病死，下见先人。 
宝寅素重湛，且知其不为己用，听还武功。
甲寅，宝寅自称齐帝，改元隆绪，赦其所部，署百官。
都督长史毛遐，鸿宾之兄也，与鸿宾帅氐、羌起兵于马祗栅以拒宝寅；宝寅遣大将军卢祖迁击之，为遐所杀。
宝寅方祀南郊，行即位礼未毕，闻败，色变，不暇整部伍，狼狈而归。
以姜俭为尚书左丞，委以心腹。
文安周惠达为宝寅使，在洛阳，有司欲收之，惠达逃归长安。
宝寅以惠达为光禄勋。
丹阳王萧赞闻宝寅反，惧而出走，趣白鹿山，至河桥，为人所获，魏主知其不预谋，释而尉之。
行台郎封伟伯等与关中豪杰谋举兵诛宝寅，事泄而死。
魏以尚书仆射长孙稚为行台以讨宝寅。
正平民薛凤贤反，宗人薛修义亦聚众河东，分据盐池，攻围蒲坂，东西连结以应宝寅。
诏都督宗正珍孙讨之。
十一月，丁卯，以护军萧渊藻为北讨都督，镇涡阳。
戊辰，以涡阳置西徐州。
葛荣围魏信都，自春及冬，冀州刺史元孚帅励将士，昼夜拒守，粮储既竭，外无救援，己丑，城陷；荣执孚，逐出居民，冻死者什六七。
孚兄祐为防城都督，荣大集将士，议其生死。
孚兄弟各自引咎，争相为死，都督潘绍等数百人，皆叩头请就法以活使君。
荣曰： 此皆魏之忠臣义士。 
于是同禁者五百人皆得免。
魏以源子邕为冀州刺史，将兵讨荣；裴衍表请同行，诏许之。
子邕上言： 衍行，臣请留；臣行，请留衍；若逼使同行，败在旦夕。 
不许，十二月，戊申，行至阳平东北漳水曲，荣帅众十万击之，子邕、衍俱败死。
相州吏民闻冀州已陷，子邕等败，人不自保。
相州刺史恒农李神志气自若，抚勉将士，大小致力，葛荣尽锐攻之，卒不能克。
秦州民骆超杀杜粲，请降于魏。
