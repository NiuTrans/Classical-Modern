起旃蒙单阏，尽强圉大荒落，凡三年。
高祖武皇帝十三大同元年
春，正月，戊申朔，大赦，改元。是日，魏文帝即位于城西，大赦，改元大统，追尊父京兆王为文景皇帝，妣杨氏为皇后。
魏渭州刺史可硃浑道元先附侯莫陈悦，悦死，丞相泰攻之，不能克，与盟而罢。
道元世居怀朔，与东魏丞相欢善。又母兄皆在鄴，由是常与欢通。
泰欲击之，道元帅所部三千户西北度乌兰津抵灵州，灵州刺史曹泥资送至云州。
欢闻之，遣资粮迎候，拜车骑大将军。
道元至晋阳，欢始闻孝武帝之丧，启请举哀制服。
东魏主使群臣议之，太学博士潘崇和以为： 君遇臣不以礼则无反服，是以汤之民不哭桀，周武之民不服纣。 
国子博士卫既隆、李同轨议以为： 高后于永熙离绝未彰，宜为之服。 
东魏从之。
魏骁骑大将军、仪同三司李虎等招谕费也头之众，与之共攻灵州，凡四旬，曹泥请降。
己酉，魏进丞相略阳公泰为都督中外诸军、录尚书事、大行台，封安定王；泰固辞王爵及录尚书，乃封安定公。以尚书令斛斯椿为太保，广平王赞为司徒。
乙卯，魏主立妃乙弗氏为皇后，子钦为皇太子。
后仁恕节俭，不妒忌，帝甚重之。
稽胡刘蠡升，自孝昌以来，自称天子，改元神嘉，居云阳谷；魏之边境常被其患，谓之 胡荒 。
壬戌，东魏丞相欢袭击，大破之。
勃海世子澄通于欢妾郑氏，欢归，一婢告之，二婢为证。
欢杖澄一百而幽之，娄妃亦隔绝不得见。
欢纳魏敬宗之后尔硃氏，有宠，生子浟，欢欲立之。
澄求救于司马子如。
子如入见欢，伪为不知者，请见娄妃；欢告其故。
子如曰： 消难亦通子如妾，此事正可掩覆。
妃是王结发妇，常以父母家财奉王；王在怀朔被杖，背无完皮，妃昼夜供侍；后避葛贼，同走并州，贫困，妃然马矢自作靴；恩义何可忘也！
夫妇相宜，女配至尊，男承大业。且娄领军之勋，何宜摇动！
一女子如草芥，况婢言不必信邪！ 
欢因使子如更鞫之。
子如见澄，尤之曰： 男儿何意畏威自诬！ 
因教二婢反其辞，胁告者自缢，乃启欢曰： 果虚言也。 
欢大悦，召娄妃及澄。
妃遥见欢，一步一叩头，澄且拜且进。父子、夫妇相泣，复如初。
欢置酒曰： 全我父子者，司马子如也！ 
赐之黄金百三十斤。
甲子，魏以广陵王欣为太傅，仪同三司万俟受洛干为司空。
己巳，东魏以丞相欢为相国，假黄钺，殊礼；固辞。
东魏大行台尚书司马子如帅大都督窦泰、太州刺史韩轨等攻潼关，魏丞相泰军于霸上。
子如与轨回军，从蒲津宵济，攻华州。
时修城未毕，梯倚城外，比晓，东魏人乘梯而入。
刺史王罴卧未起，闻阁外匈匈有声，袒身露髻徒跣，持白梃大呼而出，东魏人见之惊却。
罴逐至东门，左右稍集，合战，破之，子如等遂引去。
二月，辛巳，上祀明堂。
壬午，东魏以咸阳王坦为太傅，西河王悰为太尉。
东魏使尚书右仆射高隆之发十万夫撤洛阳宫殿，运其材入鄴。
丁亥，上耕籍田。
东魏仪同三司娄昭等攻兗州，樊子鹄使前胶州刺史严思达守东平，昭攻拔之。
遂引兵围瑕丘，久不下，昭以水灌城；己丑，大野拔见子鹄计事，因斩其首以降。
始，子鹄以众少，悉驱老弱为兵，子鹄死，各散走。
诸将劝娄昭尽捕诛之，昭曰： 此州不幸，横被残贼，跂望官军以救涂炭。今复诛之，民将谁诉！ 
皆舍之。戊戌，司州刺史陈庆之伐东魏，与豫州刺史尧雄战，不利而还。
三月，辛酉，东魏以高盛为太尉，高敖曹为司徒，济阴王晖业为司空。
东魏丞相欢伪与刘蠡升约和，许以女妻其太子。
蠡升不设备，欢举兵袭之。辛酉，蠡升北部王斩蠡升首以降。
馀众复立其子南海王，欢进击，擒之，俘其皇后、诸王、公卿以下四百馀人，华、夷五万馀户。
壬申，欢入朝于鄴，以孝武帝后妻彭城王韶。
魏丞相泰以军旅未息，吏民劳弊，命所司斟酌古今可以便时适治者，为二十四条新制，奏行之。
泰用武功苏绰为行台郎中，居岁馀，泰未之知也，而台中皆称其能，有疑事皆就决之。
泰与仆射周惠达论事，惠达不能对，请出议之。
出，以告绰，绰为之区处，惠达入白之，泰称善，曰： 谁与卿为此议者？ 
惠达以绰对，且称绰有王佐之才，泰乃擢绰为著作郎。
泰与公卿如昆明池观渔，行至汉故仓池，顾问左右，莫有知者。
泰召绰问之，具以状对。
泰悦，因问天地造化之始，历代兴亡之迹，绰应对如流。
泰与绰并马徐行，至池，竟不设网罟而还。
遂留绰至夜，问以政事，卧而听之。
绰指陈为治之要，泰起，整衣危坐，不觉膝之前席，语遂达曙不厌。
诘朝，谓周惠达曰： 苏绰真奇士！吾方任之以政。 
即拜大行台左丞，参典机密，自是宠遇日隆。
绰始制文案程式硃出、墨入及计帐、户籍之法，后人多遵用之。
东魏以封延之为青州刺史，代侯渊。
渊既失州任而惧，行及广川，遂反，夜，袭青州南郭，劫掠郡县。夏，四月，丞相欢使济州刺史蔡俊讨之。
渊部下多叛，渊欲南奔，于道为卖浆者所斩，送首于鄴。
元庆和攻东魏城父，丞相欢遣高敖曹帅三万人趣项，窦泰帅三万人趣城父，侯景帅三万人趣彭城，以任祥为东南道行台仆射，节度诸军。
五月，魏加丞相泰柱国。
元庆和引兵逼东魏南兗州，东魏洛州刺史韩贤拒之。
六月，庆和攻南顿，豫州刺史尧雄破之。
秋，七月，甲戌，魏以开府仪同三司念贤为太尉，万俟受洛干为司徒，开府仪同三司越勒肱为司空。
益州刺史鄱阳王范、南梁州刺史樊文炽合兵围晋寿，魏东益州刺史傅敬和来降。
范，恢之子；敬和，竖眼之子也。
魏下诏数高欢二十罪，且曰： 朕将亲总六军，与丞相扫除凶丑。 
欢亦移檄于魏，谓宇文黑獭、斛斯椿为逆徒，且言： 今分命诸将，领兵百万，刻期西讨。 
东魏遣行台元晏击元庆和。
或告东魏司空济阴王晖业与七兵尚书薛琡贰于魏，八月，辛卯，执送晋阳，皆免官。
甲午，东魏发民七万六千人作新宫于鄴，使仆射高隆之与司空胄曹参军辛术共营之，筑鄴南城周二十五里。
术，琛之子也。
赵刚自蛮中往见东魏东荆州刺史赵郡李愍，劝令附魏，愍从之，刚由是得至长安。
丞相泰以刚为左光禄大夫。
刚说泰召贺拔胜、独孤信等于梁，泰使刚来请之。
九月，丁巳，东魏以开府仪同三司襄城王旭为司空。
冬，十月，魏太师上党文宣王长孙稚卒。
魏秦州刺史王超世，丞相泰之内兄也，骄而黩货，泰奏请加法，诏赐死。
十一月，丁未，侍中、中卫将军徐勉卒。
勉虽骨鲠不及范云，亦不阿意苟合，故梁世言贤相者称范、徐云。
癸丑，东魏主祀圜丘。
甲午，东魏阊阖门灾。
门之初成也，高隆之乘马远望，谓其匠曰： 西南独高一寸。 
量之果然，太府卿任忻集自矜其巧，不肯改。
隆之恨之，至是谮于丞相欢曰： 忻集潜通西魏，令人故烧之。 
欢斩之。
北梁州刺史兰钦引兵攻南郑，魏梁州刺史元罗举州降。
东魏以丞相欢之子洋为骠骑大将军、开府仪同三司，封太原公。
洋内明决而外如不慧，兄弟及众人皆嗤鄙之；独欢异之，谓长史薛琡曰： 此儿识虑过吾。 
幼时，欢尝欲观诸子意识，使各治乱丝，洋独抽刀斩之，曰： 乱者必斩！ 
又各配兵四出，使都督彭乐帅甲骑伪攻之，兄澄等皆怖挠，洋独勒众与乐相格，乐免胄言情，犹擒之以献。
初，大行台右丞杨愔从兄岐州刺史幼卿，以直言为孝武帝所杀，愔同列郭秀害其能，恐之曰： 高王欲送卿于帝所。 
愔惧，变姓名逃于田横岛。
久之，欢闻其尚在，召为太原公开府司马，顷之，复为大行台右丞。
十二月，甲午，东魏文武官量事给禄。
魏以念贤为太傅，河州刺史梁景睿为太尉。
是岁，鄱阳妖贼鲜于琛改元上愿，有众万馀人。
鄱阳内史吴郡陆襄讨擒之，案治党与，无滥死者。
民歌之曰： 鲜于平后善恶分，民无枉死赖陆君。 
柔然头兵可汗求婚于东魏，丞相欢以常山王妹为兰陵公主，妻之。
柔然数侵魏，魏使中书舍人库狄峙奉使至柔然，与约和亲，由是柔然不复为寇。
高祖武皇帝十三大同二年春，正月，辛亥，魏祀南郊，改用神元皇帝配。
甲子，东魏丞相欢自将万骑袭魏夏州，身不火食，四日而至，缚槊为梯，夜入其城，擒刺史斛拔俄弥突，因而用之，留都督张琼将兵镇守，迁其部落五千户以归。
魏灵州刺史曹泥与其婿凉州刺史普乐刘丰，复叛降东魏，魏人围之，水灌其城，不没者四尺。
东魏丞相欢发阿至罗三万骑径度灵州，绕出魏师之后，魏师退。
欢帅骑迎泥及丰，拔其遗户五千以归，以丰为南汾州刺史。
东魏加丞相欢九锡；固让而止。
上为文帝作皇基寺以追福，命有司求良材。
曲阿弘氏自湘州买巨材东下，南津校尉孟少卿欲求媚于上，诬弘氏为劫而杀之，没其材以为寺。
二月，乙亥，上耕藉田。
东魏勃海世子澄，年十五，为大行台、并州刺史，求入鄴辅朝政，丞相欢不许。丞相主簿乐安孙搴为之请，乃许之。
丁酉，以澄为尚书令，加领军、京畿大都督。魏朝虽闻其器识，犹以年少期之。既至，用法严峻，事无凝滞，中外震肃。
引并州别驾崔暹为左丞、吏部郎，亲任之。
司马子如、高季式召孙搴剧饮，醉甚而卒。
丞相欢亲临其丧。
子如叩头请罪，欢曰： 卿折我右臂，为我求可代者！ 
子如举中书郎魏收，欢以收为主簿。
收，子建之子也。
它日，欢谓季式曰： 卿饮杀我孙主簿，魏收治文书不如我意；司徒尝称一人谨密者为谁？ 
季式以司徒记室广宗陈元康对，曰： 是能夜中闇书，快吏也。 召之，一见，即授大丞相功曹，掌机密，迁大行台都官郎。
时军国多务，元康问无不知。
欢或出，临行，留元康在后，马上有所号令九十馀条，元康屈指数之，尽能记忆。
与功曹平原赵彦深同知机密，时人谓之陈、赵。
而元康势居赵前，性又柔谨，欢甚亲之，曰： 如此人诚难得，天赐我也！ 
彦深名隐，以字行。
东魏丞相欢令阿至罗逼魏秦州刺史万俟普，欢以众应之。
三月，戊申，丹杨陶弘景卒。
弘景博学多艺能，好养生之术。
仕齐为奉朝请，弃官，隐居茅山。
上早与之游，及即位，恩礼甚笃，每得其书，焚香虔受。
屡以手敕招之，弘景不出。
国家每有吉凶征讨大事，无不先咨之，月中常有数信，时人谓之 山中宰相 。
将没，为诗曰： 夷甫任散诞，平叔坐论空；岂悟昭阳殿，遂作单于宫！ 
时士大夫竞谈玄理，不习武事，故弘景诗及之。
甲寅，东魏以华山王鸷为大司马。
魏以凉州刺史李叔仁为司徒，万俟洛为太宰。
夏，四月，乙未，以骠骑大将军、开府同三司之仪元法僧为太尉。
尚书右丞考城江子四上封事，极言政治得失。
五月，癸卯，诏曰： 古人有言， 屋漏在上，知之在下 。朕有过失，不能自觉，江子四等封事所言，尚书可时加检括，于民有蠹患者，宜速详启！ 
戊辰，东魏高盛卒。
魏越勒肱卒。
魏秦州刺史万俟普与其子太宰洛、豳州刺史叱干宝乐、右卫将军破六韩常及督将三百人奔东魏，丞相泰轻骑追之，至河北千馀里，不及而还。
秋，七月，庚子，东魏大赦。
上待魏降将贺拔胜等甚厚，胜请讨高欢，上不许。
胜等思归，前荆州大都督抚宁史宁谓胜曰： 硃异言于梁主，无不从，请厚结之。 
胜从之。
上许胜、宁及卢柔皆北还，亲饯之于南苑。
胜怀上恩，自是见鸟兽南向者皆不射之。
行至襄城，东魏丞相欢遣侯景以轻骑邀之，胜等弃舟自山路逃归，从者冻馁，道死者太半。
既至长安，诣阙谢罪。魏主执胜手歔欷曰： 乘舆播越，天也，非卿之咎。 
丞相泰引卢柔为从事中郎，与苏绰对掌机密。
九月，壬寅，东魏以定州刺史侯景兼尚书右仆射、南道行台，督诸将入寇。
魏以扶风王孚为司徒，斛斯椿为太傅。
冬，十月，乙亥，诏大举伐东魏。
东魏侯景将兵七万寇楚州，虏刺史桓和；进军淮上，南、北司二州刺史陈庆之击破之，景弃辎重走。
十一月，己亥，罢北伐之师。
魏复改始祖神元皇帝为太祖，道武皇帝为烈祖。
十二月，东魏以并州刺史尉景为太保。
壬申，东魏遣使请和，上许之。
东魏清河文宣王亶卒。
丁丑，东魏丞相欢督诸军伐魏，遣司徒高敖曹趣上洛，大都督窦泰趣潼关。
癸未，东魏以咸阳王坦为太师。
是岁，魏关中大饥，人相食，死者什七八。
高祖武皇帝十三大同三年春，正月，上祀南郊，大赦。
东魏丞相欢军蒲坂，造三浮桥，欲度河。
魏丞相泰军广阳，谓诸将曰： 贼掎吾三面，作浮桥以示必度。此欲缀吾军，使窦泰得西入耳。
欢自起兵以来，窦泰常为前锋，其下多锐卒，屡胜而骄，今袭之，必克。克泰，则欢不战自走矣。 
诸将皆曰： 贼在近，舍而袭远，脱有蹉跌，悔何及也！
不如分兵御之。 丞相泰曰： 欢再攻潼关，吾军不出灞上，今大举而来，谓吾亦当自守，有轻我之心。乘此袭之，何患不克！
贼虽作浮桥，未能径度，不过五日，吾取窦泰必矣！ 
行台左丞苏绰、中兵参军代人达奚武亦以为然。
庚戌，丞相泰还长安，诸将意犹异同。
丞相泰隐其计，以问族子直事郎中深，深曰： 窦泰，欢之骁将，今大军攻蒲坂，则欢拒守而泰救之，吾表里受敌，此危道也。
不如选轻锐潜出小关，窦泰躁急，必来决战，欢持重未即救，我急击泰，必可擒也。
擒泰则欢势自沮，回师击之，可以决胜。 
丞相泰喜曰： 此吾心也。 
乃声言欲保陇右。辛亥，谒魏主而潜军东出，癸丑旦，至小关。窦泰猝闻军至，自风陵度，丞相泰出马牧泽，击窦泰，大破之，士众皆尽，窦泰自杀，传首长安。
丞相欢以河冰薄，不得赴救，撤浮桥而退，仪同代人薛孤延为殿，一日之中斫十五刀折，乃得免。
丞相泰亦引军还。
高敖曹自商山转斗而进，所向无前，遂攻上洛。
郡人泉岳及弟猛略与顺阳人杜窋等谋翻城应之，洛州刺史泉企知之，杀岳及猛略。
杜窋走归敖曹，敖曹以为乡导而攻之。
敖曹被流矢，通中者三，殒绝良久，复上马，免胄巡城。
企固守旬馀，二子元礼、仲遵力战拒之，仲遵伤目，不堪复战，城遂降。
企见敖曹曰： 吾力屈，非心服也。 
敖曹以杜窋为洛州刺史。
敖曹创甚，曰： 恨不见季式作刺史。 
丞相欢闻之，即以高季式为济州刺史。
敖曹欲入蓝田关，欢使人告曰： 窦泰军没，人心恐动，宜速还。路险贼盛，拔身可也。 
敖曹不忍弃众，力战，全军而还，以泉企、泉元礼自随，泉仲遵以伤重不行。
企私戒二子曰： 吾馀生无几，汝曹才器足以立功。勿以吾在东，遂亏臣节。 
元礼于路逃还。
泉、杜虽皆为土豪，乡人轻杜而重泉。
元礼、仲遵阴结豪右，袭窋，杀之，魏以元礼世袭洛州刺史。
二月，丁亥，上耕藉田。
己丑，以尚书左仆射何敬容为中权将军，护军将军萧渊藻为左仆射，右仆射谢举为右光禄大夫。
魏槐里获神玺，大赦。
二月，辛未，东魏迁七帝神主入新庙，大赦。
魏斛斯椿卒。
夏，五月，魏以广陵王欣为太宰，贺拔胜为太师。
六月，魏以扶风王孚为太保，梁景睿为太傅，广平王赞为太尉，开府仪同三司武川王盟为司空。
东魏丞相欢游汾阳之天池，得奇石，隐起成文曰 六王三川 。
以问行台郎中阳休之，对曰： 六者，大王之字；王者，当王天下。
河、洛、伊为三川，泾、渭、洛亦为三川。
大王若受天命，终应奄有关、洛。 
欢曰： 世人无事常言我反，况闻此乎！
慎勿妄言！ 
休之，固之子也。
行台郎中中山杜弼承间劝欢受禅，欢举杖击走之。
东魏遣兼散骑常侍李谐来聘，以吏部郎卢元明、通直侍郎李业兴副之。
谐，平之孙；元明，昶之子也。
秋，七月，谐等至建康，上引见，与语，应对如流。
谐等出，上目送之，谓左右曰： 朕今日遇勍敌。卿辈尝言北间全无人物，此等何自而来！ 
是时鄴下言风流者，以谐及陇西李神俊、范阳卢元明、北海王元景、弘农杨遵彦、清河崔赡为首。
神俊名挺，宝之孙；元景名昕，宪之曾孙也；皆以字行。
赡，凌之子也。
时南、北通好，务以俊乂相夸，衔命接客，必尽一时之选，无才地者不得与焉。
每梁使至鄴，鄴下为之倾动，贵胜子弟盛饰聚观，礼赠优渥，馆门成市。
宴日，高澄常使左右觇之，一言制胜，澄为之拊掌。
魏使至建康亦然。
独孤信求还北，上许之。
信父母皆在山东，上问信所适，信曰： 事君者不敢顾私亲而怀贰心。 
上以为义，礼送甚厚。
信与杨忠皆至长安，上书谢罪。
魏以信有定三荆之功，迁骠骑大将军，加侍中、开府仪同三司，馀官爵如故。
丞相泰爱杨忠之勇，留置帐下。
魏宇文深劝丞相泰取恒农。八月，丁丑，泰帅李弼等十二将伐东魏，以北雍州刺史于谨为前锋，攻盘豆，拔之。
戊子，至恒农。庚寅，拔之，擒东魏陕州刺史李徽伯，俘其战士八千。
时河北诸城多附东魏，左丞杨檦自言父猛尝为邵郡白水令，知其豪杰，请往说之，以取邵郡；泰许之。
檦乃与土豪王覆怜等举兵，收邵郡守程保及县令四人，斩之，表覆怜为郡守，遣谍说谕东魏城堡，旬月之间，归附甚众。东魏以东雍州刺史司马恭镇正平，司空从事中郎闻喜裴邃欲攻之，恭弃城走，泰以杨剽行正平郡事。
上修长干寺阿育王塔，出佛爪发舍利。
辛卯，上幸寺，设无碍食，大赦。
九月，柔然为魏侵东魏三堆，丞相欢击之，柔然退走。
行台郎中杜弼以文武在位多贪污，言于丞相欢，请治之。
欢曰： 弼来，我语尔！
天下贪污习俗已久。
今督将家属多在关西，宇文黑獭常相招诱，人情去留未定；江东复有一吴翁萧衍，专事衣冠礼乐，中原士大夫望之以为正朔所在。
我若急正纲纪，不相假借，恐督将尽归黑獭，士子悉奔萧衍。人物流散，何以为国！
尔宜少待，吾不忘之。 
欢将出兵拒魏，杜弼请先除内贼。
欢问内贼为谁，弼曰： 诸勋贵掠夺百姓者是也。 
欢不应，使军士皆张弓注矢，举刀，按槊，夹道罗列，命弼冒出其间，弼战忄栗流汗。
欢乃徐谕之曰： 矢虽注不射，刀虽举不击，槊虽按不刺，尔犹亡魄失胆。
诸勋人身犯锋镝，百死一生，虽或贪鄙，所取者大，岂可同之常人也！ 
弼乃顿首谢不及。
欢每号令军士，常令丞相属代郡张华原宣旨，其语鲜卑则曰： 汉民是汝奴，夫为汝耕，妇为汝织，输汝粟帛，令汝温饱，汝何为陵之？ 
其语华人则曰： 鲜卑是汝作客，得汝一斛粟、一匹绢，为汝击贼，令汝安宁，汝何为疾之？ 
时鲜卑共轻华人，唯惮高敖曹。欢号令将士，常鲜卑语，敖曹在列，则为之华言。
敖曹返自上洛，欢复以为军司、大都督，统七十六都督。
以司空侯景为西道大行台，与敖曹及行台任祥、御史中尉刘贵、豫州刺史尧雄、冀州刺史万俟洛同治兵于虎牢。
敖曹与北豫州刺史郑严祖握槊，贵召严祖，敖曹不时遣，枷其使者。
使者曰： 枷则易，脱则难。 
敖曹以刀就枷刎之，曰： 又何难！ 
贵不敢校。
明日，贵与敖曹坐，外白治河役夫多溺死，贵曰： 一钱汉，随之死！ 
敖曹怒，拔刀斫贵；贵走出还营，敖曹鸣鼓会兵，欲攻之。
侯景、万俟洛共解谕，久之乃止。
敖曹尝诣相府，门者不纳，敖曹引弓射之，欢知而不责。
闰月，甲子，以武陵王纪为都督益、梁等十三州诸军事、益州刺史。
东魏丞相欢将兵二十万自壶口趣蒲津，使高敖曹将兵三万出河南。
时关中饥，魏丞相泰所将将士不满万人，馆谷于恒农五十馀日，闻欢将济河，乃引兵入关，高敖曹遂围恒农。
欢右长史薛琡言于欢曰： 西贼连年饥馑，故冒死来入陕州，欲取仓粟。
今敖曹已围陕城，粟不得出。但置兵诸道，勿与野战，比及麦秋，其民自应饿死，宝炬、黑獭何忧不降！
愿勿渡河。 
侯景曰： 今兹举兵，形势极大，万一不捷，猝难收敛。不如分为二军，相继而进，前军若胜，后军全力；前军若败，后军承之。 欢不从，自蒲津济河。
丞相泰遣使戒华州刺史王罴，罴语使者曰： 老罴当道卧，貉子那得过！ 
欢至冯翊城下，谓罴曰： 何不早降！ 
罴大呼曰： 此城是王罴冢，死生在此。
欲死者来！ 
欢知不可攻，乃涉洛，军于许原西。
泰至渭南，征诸州兵，皆未会。
欲进击欢，诸将以众寡不敌，请待欢更西以观其势。
泰曰： 欢若至长安，则人情大扰；今及其远来新至，可击也。 
即造浮桥于渭，令军士赍三日粮，轻骑度渭，辎重自渭南夹渭而西。
冬，十月，壬辰，泰至沙苑，距东魏军六十里。
诸将皆惧，宇文深独贺。
泰问其故，对曰： 欢镇抚河北，甚得众心。以此自守，未易可图。
今悬师渡河，非众所欲，独欢耻失窦泰，愎谏而来，所谓忿兵，可一战擒也。
事理昭然，何为不贺！
愿假深一节，发王罴之兵邀其走路，使无遗类。 
泰遣须昌县公达奚武觇欢军，武从三骑，皆效欢将士衣服，日暮，去营数百步下马，潜听得其军号，因上马历营，若警夜者，有不如法，往往挞之，具知敌之情状而还。
欢闻泰至，癸巳，引兵会之。
候骑告欢兵且至，泰召诸将谋之。
开府仪同三司李弼曰： 彼众我寡，不可平地置陈，此东十里有渭曲，可先据以待之。 
泰从之，背水东西为陈，李弼为右拒，赵贵为左拒，命将士皆偃戈于苇中，约闻鼓声而起。
晡时，东魏兵至渭曲，都督太安斛律羌举曰： 黑獭举国而来，欲一死决，譬如猘狗，或能噬人。且渭曲苇深土泞，无所用力，不如缓与相持，密分精锐径掩长安，巢穴既倾，则黑獭不战成擒矣。 
欢曰： 纵火焚之，何如？ 
侯景曰： 当生擒黑獭以示百姓，若众中烧死，谁复信之！ 
彭乐盛气请斗，曰： 我众贼寡，百人擒一，何忧不克！ 
欢从之。
东魏兵望见魏兵少，争进击之，无复行列。
兵将交，丞相泰鸣鼓，士皆奋起，于谨等六军与之合战，李弼等帅铁骑横击之，东魏兵中绝为二，遂大破之。
李弼弟檦，身小而勇，每跃马陷陈，隐身鞍甲之中，敌见皆曰： 避此小儿！ 
泰叹曰： 胆决如此，何必八尺之躯！ 
征虏将军武川耿令贵杀伤多，甲裳尽赤，泰曰： 观其甲裳，足知令贵之勇，何必数级！ 
彭乐乘醉深入魏陈，魏人刺之，肠出，内之复战。
丞相欢欲收兵更战，使张华原以簿历营点兵，莫有应者，还，白欢曰： 众尽去，营皆空矣！ 
欢犹未肯去。
阜城侯斛律金曰： 众心离散，不可复用，宜急向河东！ 
欢据鞍未动，金以鞭拂马，乃驰去，夜，渡河，船去岸远，欢跨橐驼就船，乃得渡。
丧甲士八万人，弃铠仗十有八万。
丞相泰追欢至河上，选留甲士二万馀人，馀悉纵归。
都督李穆曰： 高欢破胆矣，速追之，可获。 
泰不听，还军渭南，所征之兵甫至，乃于战所人种柳一株以旌武功。
侯景言于欢曰： 黑獭新胜而骄，必不为备，愿得精骑二万，径往取之。 
欢以告娄妃，妃曰： 设如其言，景岂有还理！得黑獭而失景，何利之有！ 
欢乃止。
魏加丞相泰柱国大将军，李弼等十二将皆进爵增邑有差。
高敖曹闻欢败，释恒农，退保洛阳。
己酉，魏行台宫景寿等向洛阳，东魏洛州大都督韩贤击走之。
州民韩木兰作乱，贤击破之。
一贼匿尸间，贤自按检收铠仗，贼欻起斫之，断胫而卒。
魏复遣行台冯翊王季海与独孤信将步骑二万趣洛阳，洛州刺史李显趣三荆，贺拔胜、李弼围蒲坂。
东魏丞相欢之西伐也，蒲坂民敬珍谓其从祖兄祥曰： 高欢迫逐乘舆，天下忠义之士皆欲剚刃于其腹。今又称兵西上，吾欲与兄起兵断其归路，此千载一时也。 
祥从之，纠合乡里，数日，有众万馀。
会欢自沙苑败归，祥、珍帅众邀之，斩获甚众。
贺拔胜、李弼至河东，祥、珍帅猗氏等六县十馀万户归之，丞相泰以珍为平阳太守，祥为行台郎中。
东魏秦州刺史薛崇礼守蒲坂，别驾薛善，崇礼之族弟也，言于崇礼曰： 高欢有逐君之罪，善与兄忝衣冠绪馀，世荷国恩，今大军已临，而犹为高氏固守。
一旦城陷，函首送长安，署为逆贼，死有馀愧。
及今归款，犹为愈也。 
崇礼犹豫不决。
善与族人斩关纳魏师，崇礼出走，追获之。
丞相泰进军蒲坂，略定汾、绛，凡薛氏预开城之谋者，皆赐五等爵。
善曰： 背逆归顺，臣子常节，岂容阖门大小俱叨封邑！ 
与其弟慎固辞不受。
东魏行晋州事封祖业弃城走，仪同三司薛修义追至洪洞，说祖业还守，祖业不从。
修义还据晋州，安集固守。
魏仪同三司长孙子彦引兵至城下，修义开门伏甲以待之。子彦不测虚实，遂退走。
丞相欢以修义为晋州刺史。
独孤信至新安，高敖曹引兵北度河。
信逼洛阳，洛州刺史广阳王湛弃城归鄴，信遂据金墉城。
孝武帝之西迁也，散骑常侍河东裴宽谓诸弟曰： 天子既西，吾不可以东附高氏。 
帅家属逃于大石岭。独孤信入洛，乃出见之。
时洛阳荒废，人士流散，唯河东柳虬在阳城，裴诹之在颍川，信俱征之，以虬为行台郎中，诹之为开府属。
东魏颍州长史贺若统执刺史田迄，举城降魏，魏都督梁回入据其城。前通直散骑侍郎郑伟起兵陈留，攻东魏梁州，执其刺史鹿永吉。
前大司马从事中郎崔彦穆攻荥阳，执其太守苏淑，与广州长史刘志皆降于魏。
伟，先护之子也。
丞相泰以伟为北徐州刺史，彦穆为荥阳太守。
十一月，东魏行台任祥帅督将尧雄、赵育、是云宝攻颍川，丞相泰使大都督宇文贵、乐陵公辽西怡峰将步骑二千救之。
军至阳翟，雄等军已去颍川三十里，祥帅众四万继其后。
诸将咸以为 彼众我寡，不可争锋 。
贵曰： 雄等谓吾兵少，必不敢进。
彼与任祥合兵攻颍川，城必危矣。
若贺若统陷没，吾辈坐此何为！
今进据颍川，有城可守，又出其不意，破之必矣！ 
遂疾趋，据颍川，背城为陈以待。
雄等至，合战，大破之。
雄走，赵育请降，俘其士卒万馀人，悉纵遣之。
任祥闻雄败，不敢进，贵与怡峰乘胜逼之，祥退保宛陵；贵追及，击之，祥军大败。
是云宝杀其阳州刺史那椿，以州降魏。
魏以贵为开府仪同三司，是云宝、赵育为车骑大将军。
都督杜陵韦孝宽攻东魏豫州，拔之，执其行台冯邕。
孝宽名叔裕，以字行。
丙子，东魏以骠骑大将军、仪同三司万俟普为太尉。
司农张乐皋等聘于东魏。
十二月，魏行台杨白驹与东魏阳州刺史段粲战于蓼坞，魏师败绩。
魏荆州刺史郭鸾攻东魏东荆州刺史清都慕容俨，俨昼夜拒战二百馀日，乘间出击鸾，大破之。
时河南诸州多失守，唯东荆获全。
河间邢磨纳、范阳卢仲礼、仲礼从弟仲裕等皆起兵海隅以应魏。
东魏济州刺史高季式有部曲千馀人，马八百匹，铠仗皆备。
濮阳民杜灵椿等为盗，聚众近万人，攻城剽野。
季式遣骑三百，一战擒之，又击阳平贼路文徒等，悉平之，于是远近肃清。
或谓季式曰： 濮阳、阳平乃畿内之郡，不奉诏命，又不侵境，何急而使私军远战！万一失利，岂不获罪乎！ 
季式曰： 君何言之不忠也！
我与国家同安共危，岂有见贼而不讨乎！
且贼知台军猝不能来，又不疑外州有兵击之，乘其无备，破之必矣。
以此获罪，吾亦无恨！ 
