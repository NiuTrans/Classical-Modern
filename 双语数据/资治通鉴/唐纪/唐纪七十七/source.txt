起强圉大荒落，尽屠维协洽，凡三年。
昭宗圣穆景文孝皇帝中之上乾宁四年
春，正月，甲申，韩建奏： 防城将张行思等告睦、济、韶、通、彭、韩、仪、陈八王谋杀臣，劫车驾幸河中。 
建恶诸王典兵，故使行思等告之。
上大惊，召建谕之，建称疾不入。
令诸王诣建自陈，建表称： 诸王忽诣臣理所，不测事端。
臣详酌事体，不应与诸王相见。 
又称： 诸王当自避嫌疑，不可轻为举措。
陛下若以友爱含容，请依旧制，令归十六宅，妙选师傅，教以诗书，不令典兵预政。 
且曰： 乞散彼乌合之兵，用光麟趾之化。 
建虑上不从，仍引麾下精兵围行宫，表疏连上。
上不得已，是夕，诏诸王所领军士并纵归田里，诸王勒归十六宅，其甲兵并委韩建收掌。
建又奏： 陛下选贤任能，足清祸乱，何必别置殿后四军。
纵有厚薄之恩，乖无偏无党之道。
且所聚皆坊市无赖奸猾之徒，平居犹思祸变，临难必不为用，而使之张弓挟刃，密迩皇舆，臣窃寒心，乞皆罢。 
遣诏亦从之。
于是殿后四军二万馀人悉散，天子之亲军尽矣。
捧日都头李筠，石门扈从功第一，建复奏斩于大云桥。
建又奏： 玄宗之末，永王璘暂出江南，遽谋不轨。
代宗时吐蕃入寇，光启中硃玫乱常，皆援立宗支以系人望。
今诸王衔命四方者，乞皆召还。 
又奏： 诸方士出入禁庭，眩惑圣听，宜皆禁止，无得入宫。 
诏悉从之。
建既幽诸王于别第，知上意不悦，乃奏请立德王为太子，欲以解之。
丁亥，诏立德王祐为皇太子，仍更名裕。
庞师古、葛从周并兵攻郓州，硃瑄兵少食尽，不复出战，但引水为深壕以自固。
辛卯，师古等营于水西南，命为俘梁。
登已，潜决濠水。
丙申，浮梁成，师古夜以中军先济。
瑄闻之，弃城奔中都，葛从周逐之，野人执瑄及妻子以献。
己亥，罢孙亻屋凤翔四面行营节度等使，以副都统李思谏为宁塞节度使。
钱镠使行军司马杜稜救婺州。
安仁义移兵攻睦州，不克而还。
硃全忠入郓州，以庞师古为天平留后。
硃瑾留大将康怀贞守兗州。与河东将史俨、李承嗣掠徐州之境给军食。
全忠闻之，遣嵩从周将兵袭兗州。
怀贞闻郓州已失守，汴兵奄至，遂降。
二月，戊申，从周入兗州，获瑾妻子。
硃瑾还，无所归，帅其众趋沂州，刺史尹处宾不纳，走保海州，为汴兵所逼，与史俨、李承嗣拥州民度淮，奔杨行密。
行密逆之于高邮，表瑾领武宁节度使。
全忠纳瑾之妻，引兵还，张夫人逆于封丘，全忠以得瑾妻告之。
夫人请见之，瑾妻拜，夫人答拜，且泣曰： 兗、郓与司空同姓，约为兄弟，以小故恨望，起兵相攻，使吾姒辱于此。
他日汴州失守，吾亦如吾姒之今日乎！ 
全忠乃送瑾妻于佛寺为尼，斩硃宣于汴桥。
于是郓、齐、曹、棣、兗、沂、密、徐、宿、陈、许、郑、滑、濮皆入于全忠。
惟王师范保淄青一道，亦服于全忠。
李存信在魏州，闻兗、郓皆陷，引兵还。
淮南旧善水战，不知骑射，及得河东、兗、郓兵，军声大振。
史俨、李承嗣皆河东骁将，李克用深惜之，遣使间道诣杨行密请之。
行密许之，亦遣使诣克用修好。
戊午，王建遣邛州刺史华洪、彭州刺史王宗祐将兵五万攻东川，以戎州刺史王宗谨为凤翔西面行营先锋使，败凤翔李继徽等于玄武。
继徽本姓杨，名崇本，茂贞之假子也。
己未，赦天下。
上飨行庙。
庚申，王建以决云都知兵马使王宗侃为应援开峡都指挥使，将兵八千趋渝州；决胜都知兵马使王宗阮为开江防送进奉使，将兵七千趋沪州。
辛未，宗侃取渝州，降刺史牟崇厚；癸酉，宗阮拔泸州，斩刺史马敬儒，峡路始通。
凤翔将李继昭救梓州，留偏将守剑门，西川将王宗播击擒之。
乙亥，门下侍郎、同平章事孙亻屋罢守本官，中书侍郎、同平章事硃朴罢为秘书监。
朴既秉政，所言皆不效，外议沸腾。
太子詹事马道殷以天文，将作监许岩士以医得幸于上，韩建诬二人以罪而杀之，且言亻屋、朴与二人交通，故罢相。
诏以杨行密为江南诸道行营都统，以讨武昌节度使杜洪。
张佶克邵州，擒蒋勋。
三月，丙子，硃全忠表曹州刺史葛从周为泰宁留后，硃友裕为天平留后，庞师古为武宁留后。
保义节度使王珙攻护国节度使王珂，珂求援于李克用，珙求援于硃全忠。
宣武将张存敬、杨师厚败河中兵于猗氏南。河东将李嗣昭败陕兵于猗氏，又败之于张店，遂解河中之围。
师厚，斤沟人；嗣昭，克用弟克柔之假子也。
更名感义军曰昭武，治利州，以前静难节度使苏文建为节度使。
夏，四月，以同州防御使李继瑭为匡国节度使。
继瑭，茂贞之养子也。
以右谏议大夫李洵为两川宣谕使，和解王建及顾彦晖。
辛亥，钱镠遣顾全武等将兵三千自海道救嘉兴，己未，至城下，击淮南兵，大破之。
杜洪为杨行密所攻，求救于硃全忠。全忠遣其将聂金掠泗州，硃友恭攻黄州。
行密遣右黑云都指挥使马珣等救黄州。
黄州刺史瞿章闻友恭至，弃城，拥众南保武昌寨。
癸亥，两浙将顾全武等破淮南十八营，虏淮南将士魏约等三千人。
淮南将田頵屯驿亭埭，两浙兵乘胜逐之。
甲戌，頵自湖州奔还，两浙兵追败之，頵众死者千馀人。
韩建恶刑部尚书张祎等数人，皆诬奏，贬之。
五月，加奉国节度使崔洪同平章事。
辛巳，硃友恭为浮梁于樊港，进攻武昌寨，壬午，拔之，执瞿章，遂取黄州。马珣等皆败走。
丙戌，王建以节度副使张琳守成都，自将兵五万攻东川。
更华洪姓名曰王宗涤。
六月，己酉，钱镠如越州，受镇东节钺。
李茂贞表： 王建攻东川，连兵累岁，不听诏命。 
甲寅，贬建南州刺史。
乙卯，加茂贞为西川节度使，以覃王嗣周为凤翔节度使。
癸亥，王建克梓州南寨，执其将李继宁。
丙寅，宣谕使李洵至梓州，己巳，见建于张杷砦，建指执旗者曰： 战士之情，不可夺也。 
覃王赴镇，李茂贞不受代，围覃王于奉天。
置宁远军于容州，以李克用大将盖寓领节度使。
秋，七月，加荆南节度使成汭兼侍中。
韩建移书李茂贞，茂贞解奉天之围，覃王归华州。
以天雄节度使李继徽为静难节度使。
庚戌，钱镠还杭州，遣顾全武取苏州。乙未，拔松江。戊戌，拔无锡。辛丑，拔常熟、华亭。
初，李克用取幽州，表刘仁恭为节度使，留戍兵及腹心将十人典其机要，租赋供军之外，悉输晋阳。
及上幸华州，克用征兵于仁恭，又遣成德节度使王镕、义武节度使王郜书，欲与之共定关中，奉天子还长安。
仁恭辞以契丹入寇，须兵扞御，请俟虏退，然后承命。
克用屡趣之，使者相继，数月，兵不出。
克用移书责之，仁恭抵书于地，慢骂，囚其使者，欲杀河东戍将，戍将遁逃获免。
克用大怒，八月，自将击仁恭。
上欲幸奉天亲讨李茂贞，令宰相议之。
宰相切谏，乃止。
延王戒丕还自晋阳，韩建奏： 自陛下即位以来，与近辅交恶，皆因诸王典兵，凶徒乐祸，致銮舆不安。
比者臣奏罢兵权，实虑不测之变。
今闻延王、覃王尚苞阴计，愿陛下圣断不疑，制于未乱，则社稷之福。 
上曰： 何至于是！ 
数日不报。
建乃与知枢密刘季述矫制发兵围十六宅。诸王被发，或缘垣，或登屋，或升木，呼曰： 宅家救儿！ 
建拥通、沂、睦、济、韶、彭、韩、陈、覃、延、丹十一王至石堤谷，尽杀之，以谋反闻。
贬礼部尚书孙亻屋为南州司马。
秘书监硃朴先贬夔州司马，再贬郴州司户。
朴之为相，何迎骤迁至右谏议大夫，至是亦贬湖州司马。
钟传欲讨吉州刺史襄阳周琲，琲帅其众奔广陵。
王建与顾彦晖五十馀战，九月，癸酉朔，围梓州。
蜀州刺史周德权言于建曰： 公与彦晖争东川三年，士卒疲于矢石，百姓困于输輓。
东川群盗多据州县，彦晖懦而无谋，欲为偷安之计，皆啗以厚利，恃其救援，故坚守不下。
今若遣人谕贼帅以祸福，来者赏之以官，不服者威之以兵，则彼之所恃，反为我用矣。 
建从之，彦晖势益孤。
德权，许州人也。
丁丑，李克用至安塞军，辛巳，攻之。
幽州将单可及引骑兵至，克用方饮酒，前锋曰： 贼至矣。 
克用醉，曰： 仁恭何在？ 
对曰： 但见可及辈。 
克用瞋目曰： 可及辈何足为敌！ 
亟命击之。
是日大雾，不辨人物，幽州将杨师侃伏兵于木瓜涧，河东兵大败，失亡太半。
会大风雨震电，幽州兵解去。
克用醒而后知败，责大将李存信等曰： 吾以醉废事，汝曹何不力争！ 
湖州刺史李彦徽欲以州附于杨行密，其众不从。彦徽奔广陵，都指挥使沈攸以州归钱镠。
以彰义节度使张琏为凤翔西北行营招讨使，以讨李茂贞。
复以王建为西川节度使、同平章事。
加义武节度使王郜同平章事。
削夺新西川节度使李茂贞官爵，复姓名宋文通。
硃全忠既得兗、郓，甲兵益盛，乃大举击杨行密，遣庞师古以徐、宿、宋、滑之兵七万壁清口，将趣扬州，葛从周以兗、郓、曹、濮之兵壁安丰，将趋寿州，全忠自将顿宿州。淮南震恐。
匡国节度使李继瑭闻朝廷讨李茂贞而惧，韩建复从而摇之，继瑭奔凤翔。
冬，十月，以建为镇国、匡国两军节度使。
壬子，知遂州侯绍帅众二万，乙卯，知合州王仁威帅众千人，戊午，凤翔将李继溥以援兵二千，皆降于王建。
建攻梓州益急。
庚申，顾彦晖聚其宗族及假子共饮，遣王宗弼自归于建。
酒酣，命其假子瑶杀己及同饮者，然后自杀。
建入梓州，城中兵尚七万人，建命王宗绾分兵徇昌、普等州，以王宗涤为东川留后。
刘仁恭奏称： 李克用无故称兵见讨，本道大破其党于木瓜涧，请自为统帅以讨克用。 
诏不许。
又遗硃全忠书。
全忠奏加仁恭同平章事，朝廷从之。
仁恭又遣使谢克用，陈去就不自安之意。
克用复书略曰： 今公仗钅戊控兵，理民立法，擢士则欲其报德，选将则望彼酬恩。己尚不然，人何足信！
仆料猜防出于骨肉，嫌忌生于屏帷，持干将而不敢授人，捧盟盘而何词著誓！ 
甲子，立皇子祕为景王，祚为辉王，祺为祁王。
加彰义节度使张琏同平章事。
杨行密与硃瑾将兵三万拒汴军于楚州，别将张训自涟水引兵会之，行密以为前锋。
庞师古营于清口，或曰： 营地汙下，不可久处。 
不听。
师古恃众轻敌，居常弈棋。
硃瑾壅淮上流，欲灌之。或以告师古，师古以为惑众，斩之。
十一月，癸酉，瑾与淮南将侯瓚将五千骑潜渡淮，用汴人旗帜，自北来趣其中军，张训逾栅而入。
士卒苍黄拒战，淮水大至，汴军骇乱。
行密引大军济淮，与瑾等夹攻之，汴军大败。斩师古及将士首万馀级，馀众皆溃。
葛从周屯于寿州西北，寿州团练使硃延寿击破之，退屯濠州，闻师古败，奔还。
行密、瑾、延寿乘胜追之，及于淠水。
从周半济，淮南兵击之，杀溺殆尽，从周走免。
遏后都指挥使牛存节弃马步斗，诸军稍得济淮，凡四日不食，会大雪，汴卒缘道冻馁死，还者不满千人。
全忠闻败，亦奔还。
行密遗全忠书曰： 庞师古、葛从周，非敌也，公宜来淮上决战。 
行密大会诸将，谓行军副使李承嗣曰： 始吾欲先趣寿州，副使云不如先向清口。师古败，从周自走，今果如所料。 
赏之钱万缗，表承嗣领镇海节度使。
行密待承嗣及史俨甚厚，第舍、姬妾，咸选其尤者赐之，故二人为行密尽力，屡立功，竟卒于淮南。
行密由是遂保据江、淮之间，全忠不能与之争。
戊寅，立淑妃何氏为皇后。
后，东川人，生德王、辉王。
威武节度使王潮弟审知，为观察副使，有过，潮犹加捶挞，审知无怨色。
潮寝疾，舍其子延兴、延虹、延丰、延休，命审知知军府事。
十二月，丁未，潮薨。
审知以让其兄泉州刺史审邽，审邽以审知有功，辞不受。
审知自称福建留后，表于朝廷。
壬戌，王建自梓州还。戊辰，至成都。
是岁，南诏骠信舜化有上皇帝书函及督爽牒中书木夹，年号中兴。
朝廷欲以诏书报之。
王建上言： 南诏小夷，不足辱诏书。
臣在西南，彼必不敢犯塞。 
从之。
黎、雅间有浅蛮曰刘王、郝王、杨王，各有部落，西川岁赐缯帛三千匹，使觇南诏，亦受南诏赂诇成都虚实。
每节度使到官，三王帅酋长诣府，节度使自谓威德所致，表于朝廷。
而三王阴与大将相表里，节度使或失大将心，则教诸蛮纷扰。
先是节度使多文臣，不欲生事，故大将常籍此以邀姑息，而南诏亦凭之屡为边患。
及王建镇西川，绝其旧赐，斩都押牙山行章以惩之。
邛崃之南，不置鄣候，不戍一卒，蛮亦不敢侵盗。
其后遣王宗播击南诏，三王漏泄军事，召而斩之。
右拾遗张道古上疏，称： 国家有五危、二乱。
昔汉文帝即位未几，明习国家事。
今陛下登极已十年，而曾不知为君驭臣之道。
太宗内安中原，外开四夷，海表之国，莫不入臣。
今先朝封域，日蹙几尽。
臣虽微贱，窃伤陛下朝廷社稷始为奸臣弄，终为贼臣所有也。 
上怒，贬道古施州司户。
仍下诏罪状道古，宣示谏官。
道古，青州人也。
昭宗圣穆景文孝皇帝中之上光化元年
春，正月，两浙、江西、武昌、淄青各遣使诣阙，请以硃全忠为都统，讨杨行密。诏不许。
加平卢节度使王师范同平章事。
以兵部尚书刘崇望同平章事，充东川节度使。以昭信防御使冯行袭为昭信节度使。
上下诏罪己息兵，复李茂贞姓名官爵，应诸道讨凤翔兵皆罢之。
壬辰，河中节度使王珂亲迎于晋阳，李克用遣其将李嗣昭守河中。
李茂贞、韩建皆致书于李克用，言大驾出幸累年，乞修和好，同奖王室，兼乞丁匠助修宫室，克用许之。
初，王建攻东川，顾彦晖求救于李茂贞，茂贞命将出兵救之，不暇东逼乘舆，诈称改过，与韩建共翼戴天子。
及闻硃全忠营洛阳宫，累表迎车驾，茂贞、韩建惧，请修复宫阙，奉上归长安。
诏以韩建为修宫阙使。诸道皆助钱及工材。建使都将蔡敬思督其役。
既成，二月，建自往视之。
钱镠请徙镇海军于杭州，从之。
复以李茂贞为凤翔节度使。
三月，己丑，以王审知充威武留后。
硃全忠遣副使万年韦震入奏事，求兼镇天平，朝廷未之许，震力争之。
朝廷不得已，以全忠为宣武、宣义、天平三镇节度使。
全忠以震为天平留后，以前台州刺史李振为天平节度副使。
振，抱真之曾孙也。
淮南将周本救苏州，两浙将顾全武击破之。
淮南将秦裴以兵三千人拔昆山而戍之。
以潭州刺史、判湖南军府事马殷知武安留后。
时湖南管内七州，贼帅杨师远据衡州，唐世旻据永州，蔡结据道州，陈彦谦据郴州，鲁景仁据连州，殷所得惟潭、邵而已。
义昌节度使卢彦威，性残虐，又不礼于邻道。
与卢龙节度使刘仁恭争盐利，仁恭遣其子守文将兵袭沧州，彦威弃城，挈家奔魏州。罗弘信不纳，乃奔汴州。
仁恭遂取沧、景、德三州，以守文为义昌留后。
仁恭兵势益盛，自谓得天助，有并吞河朔之志，为守文请旌节，朝廷未许。
会中使至范阳，仁恭语之曰： 旌节吾自有之，但欲得长安本色耳，何为累章见拒，为吾言之！ 
其悖慢如此。
硃全忠与刘仁恭修好，会魏博兵击李克用。
夏，四月，丁未，全忠至巨鹿城下，败河东兵万馀人，遂北至青山口。
以护国节度使王珂兼侍中。
丁卯，硃全忠遣葛从周分兵攻洺州，戊辰，拔之，斩刺史邢善益。
五月，己巳朔，赦天下。
葛从周攻邢州，刺史马师素弃城走。
辛未，磁州刺史袁奉滔自刭。
全忠以从周为昭义留后，守邢、洺、磁三州而还。
以武定节度使李继密为山南西道节度使。
朝廷闻王建已用王宗涤为东川留后，乃召刘崇望还，为兵部尚书，仍以宗涤为留后。
湖南将姚彦章言于马殷，请取衡、永、道、连、郴五州，仍荐李琼为将。
殷以琼及秦彦晖为岭北七州游奕使，张图英、李唐副之，将兵攻衡州，斩杨师远，引兵趣永州，围之月馀，唐世旻走死。
殷以李唐为永州刺史。
六月，以濠州刺史赵珝为忠武节度使。
珝，犨之弟也。
秋，七月，加武贞节度使雷满同平章事，加镇南节度使钟传兼侍中。
忠义节度使赵匡凝闻硃全忠有清口之败，阴附于杨行密。
全忠遣宿州刺史尉氏氏叔琮将兵伐之，丙申，拔唐州，擒随州刺史赵匡璘，败襄州兵于邓城。
八月，庚戌，改华州为兴德府。
戊午，汴将康怀贞袭邓州，克之，擒刺史国湘。
赵匡凝惧，遣使请服于硃全忠，全忠许之。
己未，车驾发华州。壬戌，至长安。甲子，赦天下，改元。
上欲籓镇相与辑睦，以太子宾客张有孚为河东、汴州宣慰使，赐李克用、硃全忠诏，又令宰相与之书，使之和解。
克用欲奉诏，而耻于先自屈，乃致书王镕，使通于全忠。全忠不从。
九月，乙亥，加韩建守太傅、兴德尹，加王镕兼中书令，罗弘信守侍中。
己丑，东川留后王宗涤言于王建，以东川封疆五千里，文移往还，动逾数月，请分遂、合、泸、渝、昌五州别为一镇，建表言之。
顾全武攻苏州，城中及援兵食皆尽。甲申，淮南所署苏州刺史台濛弃城走，援兵亦遁。
全武克苏州，追败周本等于望亭。
独秦裴守昆山不下，全武帅万馀人攻之。
裴屡出战，使病者被甲执矛，壮者彀弓弩，全武每为之却。
全武檄裴令降。
全武尝为僧，裴封函纳款，全武喜，召诸将发函，乃佛经一卷，全武大惭，曰： 裴不忧死，何暇戏予！ 
益兵攻城，引水灌之，城坏，食尽，裴乃降。
钱镠设千人馔以待之，及出，羸兵不满百人。
镠怒曰： 单弱如此，何敢久为旅拒！ 
对曰： 裴义不负杨公，今力屈而降耳，非心降也。 
镠善其言。顾全武亦劝镠宥之，镠从之。时人称全武长者。
魏博节度使罗弘信薨，军中推其子节度副使绍威知留后。
汴将硃友恭将兵还自江、淮，过安州，或告刺史武瑜潜与淮南通，谋取汴军，冬，十月，己亥，友恭攻而杀之。
李克用遣其将李嗣昭、周德威将步骑二万出青山，将复山东三州。
壬寅，进攻邢州，葛从周出战，大破之。
嗣昭等引兵退入青山，从周追之，将扼其归路。步兵自溃，嗣昭不能制。
会横冲都将李嗣源以所部兵至，谓嗣昭曰： 吾辈亦去，则势不可支矣，我试为公击之。 
嗣昭曰： 善，我请从公后。 
嗣源乃解鞍厉镞，乘高布阵，左右指画，邢队莫之测。
嗣源直前奋击，嗣昭继之，从周乃退。
德威，马邑人也。
癸卯，以威武留后王审知为节度使。
以罗绍威知魏博留后。
丁巳，以东川留后王宗涤为节度使。
加佑国节度使张全义兼侍中。
王珙引汴兵寇河中，王珂告急于李克用。克用遣李嗣昭救之，败汴兵于胡壁，汴人走。
前常州刺史王柷，性刚介，有时望。诏征之，时人以为且入相。
过陕，王珙延奉甚至，请叙子侄之礼拜之，柷固辞不受。
珙怒，使送者杀之，并其家人悉投诸河，掠其资装，以覆舟闻。朝廷不敢诘。
闰月，钱镠以其将曹圭为苏州制置使，遣王球攻婺州。
十一月，甲寅，立皇子祯为雅王，祥为琼王。
以魏博留后罗绍威为节度使。
衢州刺史陈岌请降于杨行密，钱镠使顾全武讨之。
硃全忠以奉国节度使崔洪与杨行密交通，遣其将张存敬攻之。洪惧，请以弟都指挥使贤为质，且言： 将士顽悍，不受节制，请遣二千人诣麾下从征伐。 
全忠许之，召存敬还。
存敬，曹州人也。
十二月，昭义节度使薛志勤薨。
李克用之平王行瑜也，李罕之求邠宁于克用。
克用曰： 行瑜恃功邀君，故吾与公讨而诛之。
昨破贼之日，吾首奏趣苏文建赴镇。
今才达天听，遽复二三，朝野之论，必喧然谓吾辈复如行瑜所为也。
吾与公情如同体，固无所爱，俟还镇，当更为公论功赏所为也。
吾与公情如同体，固无所爱，俟还镇，当更为公论功赏耳。 
罕之不悦而退，私于盖寓曰： 罕之自河阳失守，依托大庇，岁月已深。比来衰老，倦于军旅，若蒙吾王与太傅哀愍，赐一小镇，使数年之间休兵养疾，然后归老闾阎，幸免。 
寓为之言，克用不应。
每籓镇缺，议不及罕之，罕之甚郁郁。
寓恐其有它志，亟为之言，克用曰： 吾于罕之岂爱一镇，但罕之，鹰也，饥则为用，饱则背飞。 
及志勤薨，旬日无帅，罕之擅引泽州兵夜入潞州，据之，以状白克用，曰： 薛铁山死，州民无主，虑不逞者为变，故罕之专命镇抚，取王裁旨。 
克用怒，遣人让之。
罕之遂遣其子颢请降于硃全忠，执河东将马溉等及沁州刺史傅瑶送汴州。
克用遣李嗣昭将兵讨之，嗣昭先取泽州，收罕之家属送晋阳。
杨行密遣成及等归两浙以易魏约等，钱镠许之。
韶州刺史曾兗举兵攻广州，州将王璙帅战舰应之。清海行军司马刘隐一战破之。
韶州将刘潼复据浈、浛，隐讨斩之。
昭宗圣穆景文孝皇帝中之上光化二年春，正月，丁未，中书侍郎兼吏部尚书、同平章事崔胤罢守本官。以兵部尚书陆扆同平章事。
硃全忠表李罕之为昭义节度使，又表权知河阳留后丁会、武宁留后王敬荛、彰义留后张珂并为节度使。
杨行密与硃瑾将兵数万攻徐州，军于吕梁，硃全忠遣骑将张归厚救之。
刘仁恭发幽、沧等十二州兵十万，欲兼河朔。
攻贝州，拔之，城中万馀户，尽屠之，投尸清水。
由是诸城各坚守不下。
仁恭进攻魏州，营于城北。魏博节度使罗绍威求救于硃全忠。
硃全忠遣崔贤还蔡州，发其兵二千诣大梁。
二月，蔡将崔景思等杀贤，劫崔洪，悉驱兵民度淮奔杨行密。
兵民稍稍遁归，至广陵者不满二千人。
全忠命许州刺史硃友裕守蔡州。
硃全忠自将救徐州，杨行密闻之，引兵去。
汴人追及之于下邳，杀千馀人。
全忠行至辉州，闻淮南兵已退，乃还。
三月，硃全忠遣其将李思安、张存敬将兵救魏博，屯于内黄。癸卯，全忠以中军军于滑州。
刘仁恭谓其子守文曰： 汝勇十倍于思安，当先虏鼠辈，后擒绍威耳！ 
乃遣守文及其妹婿单可及将精兵五万击思安于内黄。
丁未，思安使其将袁象先伏兵于清水之右，思安逆战于繁阳，阳不胜而却，守文逐之。及内黄之北，思安勒兵还战，伏兵发，夹击之。
幽州兵大败，斩可及，杀获三万人，守文仅以身免。
可及，幽州骁将，号 单无敌 ，燕军失之丧气。
思安，陈留人也。
时葛从周自邢州将精骑八百已入魏州。
戊申，仁恭攻上水关、馆陶门。从周与宣义牙将贺德伦出战，顾门者曰： 前有大敌，不可返顾。 
命阖其扉。
从周等殊死战，仁恭复大败，擒其将薛突厥、王郐郎。
明日，汴、魏乘胜合兵击仁恭，破其八寨，仁恭父子烧营而遁。
汴、魏之人长驱追之，至临清，拥其众入永济渠，杀溺不可胜纪。
镇人亦出兵邀击于东境，自魏至沧五百里间，僵尸相枕。
仁恭自是不振，而全忠益横矣。
德伦，河西胡人也，刘仁恭之攻魏州也，罗绍威遣使修好于河东，且求救。
壬午，李克用遣李嗣昭将兵救之。
会仁恭已为汴兵所败，绍威复与河东绝，嗣昭引还。
葛从周乘破幽州之势，自土门攻河东，拔承天军。
别将氏叔琮自马岭入，拔辽州乐平，进军榆次。
李克用遣内牙军副周德威击之。
叔琮有骁将陈章，号 陈夜叉 ，为前锋，请于叔琮曰： 河东所恃者周杨五，请擒之，求一州为赏。 
克用闻之，以戒德威，德威曰： 彼大言耳。
闭接诙次鞋德威微服往挑战，谓其属曰： 汝见陈夜叉即走。 
章果逐之，德威奋铁楇击之坠马，生擒以献。
因系叔琮，大破之，斩首三千级。
叔琮弃营走，德威追之，出石会关，又斩千余级。
后周亦引还。
丁巳，硃全忠遣河阳节度使丁会攻泽州，下之。
婺州刺史王檀为两浙所围，求救于宣歙观察使田頵。夏，四月，頵遣行营都指挥使康儒救之。
五月，甲午，置武信军于遂州，以遂、合等五州隶之。
李克用遣蕃、汉马步都指挥使李君庆将兵攻李罕之，己亥，围潞州。硃全忠出屯河阳，辛丑，遣其将张存敬救之，壬寅，又遣丁会将兵继之。大破河东兵，君庆解围去。
克用诛君庆及其裨将伊审、李弘袭，以李嗣昭为蕃、汉马步都指挥使，代之攻潞州。
庚戌，康儒等败两浙兵于龙丘，擒其将王球，遂取婺州。
六月，乙丑，李罕之疾亟。
丁卯，全忠表罕之为河阳节度使，以丁会为昭义节度使。
未几，又以其将张归霸守邢州，遣葛从周代会守潞州。
以西川大将王宗佶为武信节度使。
宗佶，本姓甘，洪州人也。
丁丑，李罕之薨于怀州。
保义节度使王珙，性猜忍，虽妻子亲近，常不自保。
至是军乱，为麾下所杀，推都将李璠为留后。
秋，七月，硃全忠海州戍将陈海宾请降于杨行密。
淮海游奕使张训以汉宾心未可知，与涟水防遏使庐江王绾将兵二千直趣海州，遂据其城。
加荆南节度使成汭兼中书令。
马殷遣其将李唐攻道州，蔡结聚群蛮，伏兵于隘以击之，大破唐兵。
唐曰： 蛮所恃者，山林耳。若战平地，安能败我！ 
乃命因风燔林，火烛天地，群蛮惊遁，遂拔道州，擒结，斩之。
硃全忠召葛从周于潞州，使贺德伦守之。
八月，丙寅，李嗣昭引兵至潞州城下，分兵攻泽州。
己巳，汴将刘弃泽州走，河东兵进拔天井关。以李孝璋为泽州刺史。
贺德伦闭城不出，李嗣昭日以铁骑环其城，捕刍牧者，附城三十里禾黍皆刈之。
乙酉，德伦等弃城宵遁，趣壶关，河东将李存审伏兵邀击之，杀获甚众。
葛从周以援兵至，闻德伦等已败，乃还。
九月，癸卯，以凤翔节度使李茂贞为凤翔、彰义节度使。
李克用表汾州刺史孟迁为昭义留后。
淄青节度使王师范以沂、密内叛，乞师于杨行密。
冬，十月，行密遣海州刺史台濛、副使王绾将兵助之，拔密州，归于师范。将攻沂州，先使觇之，曰： 城中皆偃旗息鼓。 
绾曰： 此必有备，而救兵近，不可击也。 
诸将曰： 密已下矣，沂何能为！ 
绾不能止，乃伏兵林中以待之。
诸将攻沂州不克，救兵至，引退。
州兵乘之，绾发伏击败之。
十一月，陕州都将硃简杀李璠，自称留后，附硃全忠，仍请更名友谦，预于子侄。
加忠义节度使赵匡凝兼中书令。
马殷遣其将李琼攻郴州，执陈彦谦，斩之；进攻连州，鲁景仁自杀，湖南皆平。
十二月，加魏博节度使罗绍威同平章事。
