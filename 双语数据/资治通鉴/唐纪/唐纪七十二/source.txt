起阏逢执徐六月，尽强圉协洽三月，凡二年有奇。
僖宗惠圣恭定孝皇帝下之上中和四年六月，壬辰，东川留后高仁厚奏郑君雄斩杨师立出降。
仁厚围梓州久不下，乃为书射城中，道其将士曰： 仁厚不忍城中玉石俱焚，为诸君缓师十日，使诸君自成其功。
若十日不送师立首，当分见兵为五番，番分昼夜以攻之，于此甚逸，于彼必困矣。
五日不下，四面俱进，克之必矣。
诸君图之！ 数日，君雄大呼于众曰： 天子所诛者元恶耳，他人无预也！ 
众呼万岁，大噪，突入府中，师立自杀，君雄挈其首出降。
仁厚献其首及妻子于行在，陈敬瑄钉其子于城北，敬瑄三子出观之，钉者呼曰： 兹事行及汝曹，汝曹于后努力领取！ 
三子走马而返。
以高仁厚为东川节度使。
甲辰，武宁将李师悦与尚让追黄巢至瑕丘，败之。
巢众殆尽，走至狼虎谷，丙午，巢甥林言斩巢兄弟妻子首，将诣时溥，遇沙陀博野军，夺之，并斩言首以献于溥。
蔡州节度使秦宗权纵兵四出，侵噬邻道。天平节度使硃瑄，有众三万，从父弟瑾，勇冠军中。
宣武节度使硃全忠为宗权所攻，势甚窘，求救于瑄，瑄遣瑾将兵救之，败宗权于合乡。
全忠德之，与瑄约为兄弟。
秋，七月，壬午，时溥遣使献黄巢及家人首并姬妾，上御大玄楼受之。
宣问姬妾： 汝曹皆勋贵子女，世受国恩，何为从贼？ 
其居首者对曰： 狂贼凶逆，国家以百万之众，失守宗祧，播迁巴、蜀；今陛下以不能拒贼责一女子，置公卿将帅于何地乎！ 
上不复问，皆戮之于市。
人争与之酒，其馀皆悲怖昏醉，居首者独不饮不泣，至于就刑，神色肃然。
硃全忠击秦宗权，败示权于溵水。
李克用至晋阳，大治甲兵，遣榆次镇将雁门李承嗣奉表诣行在，自陈： 有破黄巢大功，为硃全忠所图，仅能自免，将佐已下从行者三百馀人，并牌印皆没不返。
全忠仍榜东都、陕、孟，云臣已死，行营兵溃，令所在邀遮屠翦，勿令潮失，将士皆号泣冤诉，请复仇雠。
臣以朝廷至公，当俟诏命，拊循抑止，复归本道。
乞遣使按问，发兵诛讨，臣遣弟克勤将万骑在河中俟命。 
时朝廷以大寇初平，方务姑息，得克用表，大恐，但遣中使赐优诏和解之。
克用前后凡八表，称： 全忠妒功疾能，阴狡祸贼，异日必为国患。
惟乞下诏削其官爵，臣自帅本道兵讨之，不用度支粮饷。 
上累遣杨复恭等谕指，称： 吾深知卿冤，方事之殷，姑存大体。 
克用终郁郁不平。
时籓镇相攻者，朝廷不复为之辨曲直。
由是互相吞噬，惟力是视，皆无所禀畏矣。
八月，李克用奏请割麟州隶河东，又奏请以弟克修为昭义节度使，皆许之。
由是昭义分为二镇，进克用爵陇西郡王。
克用奏罢云蔚防御使，依旧隶河东，从之。
九月，己未，加硃全忠同平章事。
以右仆射、大明宫留守王徽知京兆尹事。
上以长安宫室焚毁，故久留蜀未归。
徽招抚流散，户口稍归，复缮治宫室，百司粗有绪。
冬，十月，关东籓表请车驾还京师。
硃全忠之降也，义成节度使王鐸为都统，承制除官。
全忠初镇大梁，事鐸礼甚恭，鐸依以为援。
而全忠兵浸强，益骄倨，鐸知不足恃，表请还朝，徙鐸为义昌节度使。
鹿晏弘之去河中，王建、韩建、张造、晋晖、李师泰各帅其众与之俱；及据兴元，以建等为巡内刺史，不遣之官。
晏弘猜忌，众心不附，王建、韩建素相亲善，晏弘尤忌之，数引入卧内，待之加厚。二建密相谓曰： 仆射甘言厚意，疑我也，祸将至矣！ 
田令孜密遣人以厚利诱之，十一月，二建与张造、晋晖、李师泰帅众数千逃奔行在，令孜皆养为假子，赐与巨万，拜诸卫将军，使各将其众，号随驾五都。
又遣禁兵讨晏弘，晏弘率众弃兴元走。
初，宦者曹知悫，本华原富家子，有胆略。
黄巢陷长安，知悫归乡里，集壮士，据嵯峨山南，为堡自固，巢党不敢近。
知悫数遣壮士变衣服语言，效巢党，夜入长安攻贼营，贼惊以为鬼神；又疑其下有叛者，由是心不自安。
朝廷闻而嘉之，就除内常侍，赐金紫。
知悫闻车驾将还，谓人曰： 吾施小术，使诸军得成大功，从驾群臣但平步往来，俟至大散关，当阅其可归者纳之。 
行在闻之，恐其为变；田令孜尤恶之，密以敕旨谕邠宁节度使王行瑜，使诛之。行瑜潜师自嵯峨山北乘高攻之，知悫不为备，举营尽殪。
令孜益骄横，禁制天子，不得有所主断。
上患其专，时语左右而流涕。
鹿晏弘引兵东出襄州，秦宗权遣其将秦诰、赵德諲将兵会之，共攻襄州，陷之；山南东道节度使刘臣容奔成都。
德諲，蔡州人也。
晏弘引兵转掠襄、邓、均、房、庐、寿，复还许州。
忠武节度使周岌闻其至，弃镇走，晏弘遂据许州，自称留后，朝廷不能讨，因以为忠武节度使。
十二月，己丑，陈敬瑄表辞三川都指挥、招讨、制置、安抚等使，从之。
初，黄巢转掠福建，建州人陈岩聚众数千保乡里，号九龙军，福建观察使郑镒奏为团练副使。
泉州刺史、左厢都虞候李连有罪，亡入溪洞，合众攻福州，岩击败之。
镒畏岩之逼，表岩自代，壬寅，以岩为福建观察使。
岩为治有威惠，闽人安之。
义昌节度使兼中书令王鐸，厚于奉养，过魏州，侍妾成列，服御鲜华，如承平之态。
魏博节度使乐彦祯之子从训，伏卒数百人于漳南高鸡泊，围而杀之，及宾僚从者三百馀人皆死，掠其资装侍妾而还。
彦祯奏云为盗所杀，朝廷不能诘。
赐邠宁军号曰静难。
是岁，馀杭镇使陈晟逐睦州刺史柳超，颍州都知兵马使汝阴王敬荛逐其刺史，各领州事，朝廷因命为刺史。
均州贼帅孙喜聚众数千人，谋攻州城，刺史吕烨不知所为。都将武当冯行袭伏兵江南，自乘小舟迎喜，谓曰： 州人得良牧，无不归心，然公所从之卒大多，州人惧于剽掠，尚以为疑。
不若置军江北，独与腹心轻骑俱进，行袭请为前道，告谕州人，无不服者矣。 
喜以为然，从之；既渡江，军吏迎谒，伏兵发，行袭手击喜，斩之，从喜者皆死，江北军望之俱溃。
山南东道节度使上其功，诏以行袭为均州刺史。
州西有长山，当襄、邓入蜀之道，群盗据之，抄掠贡赋，行袭讨诛之，蜀道以通。
凤翔节度使李昌言病，表弟昌符知留后。
昌言薨，制以昌符为凤翔节度使。
时黄巢虽平，秦宗权复炽，命将出兵，寇掠邻道，陈彦侵淮南，秦贤侵江南，秦诰陷襄、唐、邓，孙儒陷东都、孟、陕、虢，张晊陷汝、郑，卢瑭攻汴、宋，所至屠翦焚荡，殆无孑遗。
其残暴又甚于巢，军行未始转粮，车载盐尸以从。
北至卫、滑，西及关辅，东尽青、齐，南出江、淮，州镇存者仅保一城，极目千里，无复烟火。
僖宗惠圣恭定孝皇帝下之上光启元年
春，正月，戊午，下诏招抚之。
己卯，车驾发成都，陈敬瑄送至汉州而还。
荆南监军硃敬玫所募忠勇军暴横，节度使陈儒患之。
郑绍业之镇荆南也，遣大将申屠琮将兵五千击黄巢于长安。军还，儒告琮，使除之。
忠勇将程君之闻之，帅其众奔朗州，琮追击之，杀百馀人，馀众皆溃，自是琮复专军政。
雷满屡攻掠荆南，儒重赂以却之。
淮南将张瑰、韩师德叛高骈，据复、岳二州，自称刺史，儒请瑰摄行军司马，师德摄节度副使，将兵击雷满。
师德引兵上峡大掠，归于岳州，瑰还兵逐儒而代之。
儒将奔行在，瑰劫还，囚之。
瑰，渭州人，性贪暴，荆南旧将夷灭殆尽。
先是，硃敬玫屡杀大将及富商以致富，朝廷遣中使杨玄晦代之。
敬玫留居荆南，尝曝衣。瑰见而欲之，遣卒夜攻之，杀敬玫，尽取其财。
瑰恶牙将郭禹慓悍，欲杀之，禹结党千人亡去，庚申，袭归州，据之，自称刺史。
禹，青州人成汭也，因杀人亡命，更其姓名。
南康贼帅卢光稠陷虔州，自称刺史，以其里人谭全播为谋主。
秦宗权责租赋于光州刺史王绪，绪不能给，宗权怒，发兵击之。
绪惧，悉举光、寿兵五千人，驱吏民渡江，以刘行全为前锋，转掠江、洪、虔州，是月，陷汀、漳二州，然皆不能守也。
秦宗权寇颍、亳，硃全忠败之于焦夷。
二月，丙申，车驾至凤翔。
三月，丁卯，至京师；荆棘满城，狐兔纵横，上凄然不乐。
己巳，赦天下，改元。
时朝廷号令所在，惟河西、山南、剑南、岭南数十州而已。
秦宗权称帝，置百官，诏以武宁节度使时溥为蔡州四面行营兵马都统以讨之。
卢龙节度使李可举、成德节度使王镕恶李克用之强，而义武节度使王处存与克用亲善，为侄鄴娶克用女。
又，河北诸镇，惟义武尚属朝廷，可举等恐其窥伺山东，终为己患，乃相与谋曰： 易、定，燕、赵之馀也。 
约共灭处存而分其地。又说云中节度使赫连鐸使攻克用之背。
可举遣其将李全忠将兵六万攻易州，镕遣将将兵攻无极。
处存告急于克用，克用遣其将康君立等将兵救之。
闰月，秦宗权遣其弟宗言寇荆南。
初，田令孜在蜀募新军五十四都，每都千人，分隶两神策，为十军以统之，又南牙、北司官共万馀员。是时籓镇各专租税，河南、北、江、淮无复上供，三司转运无调发之所，度支惟收京畿、同、华、凤翔等数州租税，不能赡，赏赉不时，士卒有怨言。
令孜患之，不知所出。
先是，安邑、解县两池盐皆隶盐铁，置官榷之。
中和以来，河中节度使王重荣专之，岁献三千车以供国用，令孜奏复如旧制隶盐铁。
夏，四月，令孜自兼两池榷盐使，收其利以赡军。
重荣上章论诉不已，遣中使往谕之，重荣不可。
时令孜多遣亲信觇籓镇，有不附己者，辄图之。
令孜养子匡祐使河中，重荣待之甚厚，而匡祐傲甚，举军皆愤怒。
重荣乃数令敢罪恶，责其无礼，监军为讲解，仅得脱去。
匡祐归，以告令孜，劝图之。
五月，令孜徙重荣为泰宁节度使，以泰宁节度使齐克让为义武节度使，以义武节度使王处存为河中节度使，仍诏李克用以河东军援处存赴镇。
卢龙兵攻易州，裨将刘仁恭穴地入城，遂克之。
仁恭，深州人也。
李克用自将救无极，败成德兵。
成德兵退保新城，克用复进击，大破之，拔新城，成德兵走，追至九门，斩首万馀级。
卢龙兵既得易州，骄怠，王处存夜遣卒三千蒙羊皮造城下，卢龙兵以为羊也，争出掠之，处存奋击，大破之，复取易州，李全忠走。
加陕虢节度使王重盈同平章事。
李全忠既丧师，恐获罪，收馀众还袭幽州。
六月，李可举窘急，举族登楼自焚死，全忠自为留后。
东都留守李罕之与秦宗权将孙儒相拒数月，罕之兵少食尽，弃城，西保渑池，宗权陷东都。
秋，七月，以李全忠为卢龙留后。
乙巳，右补阙常浚上疏，以为： 陛下姑息籓镇太甚，是非功过，骈首并足，致天下纷纷若此，犹未之寤，岂可不念骆谷之艰危，复怀西顾之计乎！
宜稍振典刑以威四方。 
田令孜之党言于上曰： 此疏传于籓镇，岂不致其猜忿！ 
庚戌，贬浚万州司户，寻赐死。
沧州军乱，逐节度使杨全玫，立牙将卢彦威为留后，全玫奔幽州。
以保銮都将曹诚为义昌节度使，以彦威为德州刺史。
孙儒据东都月馀，烧宫室、官寺、民居，大掠席卷而去，城中寂无鸡犬。
李罕之复引其众入东都，筑垒于市西而居之。
王重荣自以有复京城功，为田令孜所摈，不肯之兗州，累表论令孜离间君臣，数令孜十罪，令孜结邠宁节充使硃玫、凤翔节度使李昌符以抗之。
王处存亦上言： 幽、镇兵新退，臣未敢离易、定。
且王重荣无罪，有大功于国，不宜轻有改易，摇籓镇心。 
诏趣其上道。八月，处存引军至晋州，刺史冀君武闭城不内而还。
洺州刺史马爽，与昭义行军司马奚忠信不叶，起兵屯邢州南，胁孟方立请诛忠信。
既而众溃，爽奔魏州，忠信使人赂乐彦祯而杀之。
秦宗权攻邻道二十馀州，陷之；唯陈州距蔡百馀里，兵力甚弱，刺史赵犨日与宗权战，宗权不能屈。
诏以犨为蔡州节度使。
犨德硃全忠之援，与全忠结婚，凡全忠所调发，无不立至。
王绪至漳州，以道险粮少，令军中 无得以老弱自随，犯者斩！ 
唯王潮兄弟扶其母董氏崎岖从军，绪召潮等责之曰： 军皆有法，未有无法之军。
汝违吾令而不诛，是无法也。 
三子曰： 人皆有母，未有无母之人；将军奈何使人弃其母！ 
绪怒，命斩其母。
三子曰： 潮等事母如事将军，既杀其母，安用其子！
请先母死。 
将士皆为之请，乃舍之。
有望气者谓绪曰： 军中有王者气。 
于是绪见将卒有勇略逾己及气质魁岸者皆杀之。
刘行全亦死，众皆自危，曰： 行全亲也，且军锋之冠，犹不免，况吾属乎！ 
行至南安，王潮说其前锋将曰： 吾属违坟墓，捐妻子，羁旅外乡为群盗，岂所欲哉！
乃为绪所迫胁故也。
今绪猜刻不仁，妄杀无辜，军中孑孑者受诛且尽。子须眉若神，骑射绝伦，又为前锋，吾窃为子危之！ 
前锋将执潮手泣，问计安出。
潮为之谋，伏壮士数十人于篁竹中，伺绪至，挺剑大呼跃出，就马上擒之，反缚以徇，军中皆呼万岁。
潮推前锋将为主，前锋将曰： 吾属今日不为鱼肉，皆王君力也。
天以王君为主，谁敢先之！ 
相推让数四，卒奉潮为将军。
绪叹曰： 此子在吾网中不能杀，岂非天哉！ 
潮引兵将还光州，约其属，所过秋豪无犯。
行及沙县，泉州人张延鲁等以刺史廖彦若贪暴，帅耆老奉牛酒遮道，请潮留为州将，潮乃引兵围泉州。
九月，戊申，以陈敬瑄为三川及峡内诸州指挥、制置等使。
蔡军围荆南，马步使赵匡谋奉前节度使陈儒以出，留后张瑰觉之，杀匡及儒。
冬，十月，癸丑，秦宗权败硃全忠于八角。
王重荣求救于李克用，克用方怨朝廷不罪硃全忠，选兵市马，聚结诸胡，议攻汴州，报曰： 待吾先灭全忠，还扫鼠辈如秋叶耳！ 
重荣曰： 待公自关东还，吾为虏矣。
不若先除君侧之恶，退擒全忠易矣。 
时硃玫、李昌符亦阴附硃全忠，克用乃上言： 玫、昌符与全忠相表里，欲共灭臣，臣不得不自救，已集蕃、汉兵十五万，决以来年济河，自谓北讨二镇；不近京城，保无掠扰。
既诛二镇，乃旋师灭全忠以雪仇耻。 
上遣使者谕释，冠盖相望。
硃玫欲朝廷讨克用，数遣人潜入京城，烧积聚，或刺杀近侍，声云克用所为。于是京师震恐，日有讹言。
令孜遣玫、昌符将本军及神策鄜、延、灵、夏等军各三万人屯沙苑，以讨王重荣。重荣发兵拒之，告急于李克用，克用引兵赴之。
十一月，重荣遣兵攻同州，刺史郭璋出战，败死。
重荣与玫等相守月馀，克用兵至，与重荣俱壁沙苑，表请诛令孜及玫、昌符。
诏和解之，克用不听。
十二月，癸酉，合战，玫、昌符大败，各走还本镇，溃军所过焚掠。
克用进逼京城，乙亥夜，令孜奉天子自开远门出幸凤翔。
初，黄巢焚长安宫室而去，诸道兵入城纵掠，焚府寺民居什六七，王徽累年补葺，仅完一二，至是复为乱兵焚掠，无孑遗矣。
是岁，赐河中军号护国。
僖宗惠圣恭定孝皇帝下之上光启二年春，正月，镇海牙将张郁作乱，攻陷常州。
李克用还军河中，与王重荣同表请大驾还宫，因罪状田令孜，请诛之。
上复以飞龙使杨复恭为枢密使。
戊子，令孜请上幸兴元，上不从。
是夜，令孜引兵入宫，劫上幸宝鸡，黄门卫士从者才数百人，宰相朝臣皆不知。
翰林学士承旨杜让能宿直禁中，闻之，步追乘舆，出城十馀里，得人所遗马，无羁勒，解带系颈而乘之，独追及上于宝鸡。
明日，乃有太子少保孔纬等数人继至。
让能，审权之子；纬，戣之孙也。
宗正奉太庙神主至鄠，遇盗，皆失之。
朝士追乘舆者至盩厔，为乱兵所掠，衣装殆尽。
庚寅，上以孔纬为御史大夫，使还召百官，上留宝鸡以待之。
时田令孜弄权，再致播迁，天下共忿疾之。
硃玫、李昌符亦耻为之用，且惮李克用、王重荣之强，更与之合。
萧遘因邠宁奏事判官李松年至凤翔，遣召硃玫亟迎车驾，癸巳，玫引步骑五千至凤翔。
孔纬诣宰相，欲宣诏召之，萧遘、裴澈以令孜在上侧，不欲往，辞疾不见。
纬令台吏趣百官诣行在，皆辞以无袍笏，纬召三院御史，泣谓： 布衣亲旧有急，犹当赴之。
岂有天子蒙尘，为人臣子，累召而不往者！ 
御史请办装数日而行，纬拂衣起曰： 吾妻病垂死且不顾，诸君善自为谋，请从此辞！ 
乃诣李昌符，请骑卫送至行在，昌符义之，赠装钱，遣骑送之。
瑄宁、凤翔兵追逼乘舆，败神策指挥使杨晟于潘氏，钲鼓之声闻于行宫。
田令孜奉上发宝鸡，留禁军守石鼻为后拒。
置感义军于兴、凤二州，以杨晟为节度使，守散关。
时军民杂糅，锋镝纵横，以神策军使王建、晋晖为清道斩斫使，建以长剑五百前驱奋击，乘舆乃得前。
上以传国宝授建使负之以从，登大散岭。
李昌符焚阁道丈馀，将摧折，王建扶掖上自烟焰中跃过。
夜，宿板下，上枕建膝而寝，既觉，始进食，解御袍赐建曰： 以其有泪痕故也。 
车驾才入散关，硃玫已围宝鸡。
石鼻军溃，玫长驱攻散关，不克。
嗣襄王煴，肃宗之玄孙也，有疾，从上不及，留遵涂驿，为玫所得，与俱还凤翔。
庚戌，李克用还太原。
二月，王重荣、硃政、李昌符复上表请诛田令孜。
以前东都留守郑从谠为守太傅兼侍中。
硃玫、李昌符使山南西道节度使石君涉栅绝险要，烧邮驿，上由它道以进。山谷崎岖，邠军迫其后，危殆者数四，仅得达山南。
三月，壬午，石君涉弃镇逃归硃玫。
癸未，凤翔百官萧遘等罪状田令孜及其党韦昭度，请诛之。
初，昭度因供奉僧澈结宦官，得为相。
澈师知玄鄙澈所为，昭度每与同列诣知玄，皆拜之，知玄揖使诣澈啜茶。
山南西道监军冯翊严遵美迎上于西县，丙申，车驾至兴元。
戊戌，以御史大夫孔纬、翰林学士承旨、兵部尚书杜让能并为兵部侍郎、同平章事。
保銮都将李鋋等败邠军于凤州。
诏加王重荣应接粮料使，使调本道谷十五万斛以济国用。
重荣表称令孜未诛，不奉诏。
以尚书左丞卢渥为户部尚书，充山南西道留后。
以严遵美为内枢密使，遣王建帅部兵戍三泉，晋晖及神策使张造帅四都兵屯黑水，修栈道以通往来。
以建遥领壁州刺史。
将帅遥领州镇自此始。
陈敬瑄疑东川节度使高仁厚，欲去之。
遂州刺史郑君立起兵攻陷汉州，进向成都。
敬瑄遣其将李顺之逆战，君立败死。
敬瑄又发维、茂羌军击仁厚，杀之。
硃玫以田令孜在天子左右，终不可去，言于萧遘曰： 主上播迁六年，中原将士冒矢石，百姓供馈饷，战死饿死，什减七八，仅得复京城。
天下方喜车驾还宫，主上更以勤王之功为敕使之荣，委以大权，使堕纲纪，骚扰籓镇，召乱生祸。
玫昨奉尊命来迎大驾，不蒙信察，反类胁君。
吾辈报国之心极矣，战贼之力殚矣，安能垂头弭耳，受制于阍寺之手哉！
李氏孙尚多，相公盍改图以利社稷乎？ 
遘曰： 主上践阼十馀年，无大过恶。
正以令孜专权肘腋，致坐不安席，上每言之，流涕不已。
近日上初无行意，令孜陈兵帐前，迫胁以行，不容俟旦。
罪皆在令孜，人谁不知！
足下尽心王室，正有引兵还镇，拜表迎銮。
废立重事，伊、霍所难，遘不敢闻命！ 
玫出，宣言曰： 我立李氏一王，敢异议者斩！ 
夏，四月，壬子，玫逼凤翔百官奉襄王煴权监军国事，承制封拜指挥，仍遣大臣入蜀迎驾，盟百官于石鼻驿。
玫使萧遘为册文，遘辞以文思荒落；乃使兵部侍郎判户部郑昌图为之。
乙卯，煴受册，玫自兼左、右神策十军使，帅百官奉煴还京师；以郑昌图同平章事、判度支、盐铁、户部，各置副使，三司之事一以委焉。
河中百官崔安潜等上襄王笺，贺受册。
田令孜自知不为天下所容，乃荐枢密使使杨复恭为左神策中尉、观军容使，自除西川监军使，往依陈敬瑄。复恭斥令孜之党，出王建为利州刺史，晋晖为集州刺史，张造为万州刺史，李师泰为忠州刺史。
五月，硃玫以中书侍郎、同平章事萧遘为太子太保，自加侍中、诸道盐铁、转运等使；加裴澈判度支，郑昌图判户部；以淮南节度使高骈兼中书令，充江、淮盐铁、转运等使、诸道行营兵马都统；淮南右都押牙、和州刺史吕用之为岭南东道节度使；大行封拜以悦籓镇。
遣吏部侍郎夏侯潭宣谕河北，户部侍郎杨陟宣谕江、淮，诸籓镇受其命者什六七，高骈仍奉笺劝进。
吕用之建牙开幕，一与骈同；凡骈之腹心，及将校能任事者，皆逼以从己，诸所施为，不复咨禀。骈颇疑之，阴欲夺其权，而根蒂已固，无如之何。
用之知之，甚惧，访于其党前度支巡官郑杞、前知庐州事董瑾，杞曰： 此固为晚矣！ 
用之问策安出，杞曰： 曹孟德有言： 宁我负人，无人负我。  
明日，与瑾共为书一缄授用之，其语秘，人莫有知者。
萧遘称疾归永乐。
初，凤翔节度使李昌符与硃玫同谋立襄王，既而玫自为宰相专权，昌符怒，不受其官，更通表兴元。
诏加昌符检校司徒。
硃玫遣其将王行瑜将邠宁、河西兵五万追乘舆，感义节度使杨晟战数却，弃散关走，行瑜进屯凤州。
是时，诸道贡赋多之长安，不之兴元，从官卫士皆乏食，上涕泣，不知为计。
杜让能言于上曰： 杨复光与王重荣同破黄巢，复京城，相亲善；复恭其兄也。
若遣重臣往谕以大义，且致复恭之意，宜有回虑归国之理。 
上从之，遣右谏议大夫刘崇望使于河中，赍诏谕重荣，重荣既听命，遣使表献绢十万匹，且请讨硃玫以自赎。
戊戌，襄王煴遣使至晋阳赐李克用诏，言： 上至半涂，六军变扰，苍黄晏驾，吾为籓镇所推，今已受册。 
硃玫亦与克用书，克用闻其谋皆出于玫，大怒。
大将盖寓说克用曰： 銮舆播迁，天下皆归咎于我，今不诛玫，黜李煴，无以自湔洗。 
克用从之，燔诏书，囚使者，移檄邻道，称： 玫敢欺籓方，明言晏驾。
当道已发蕃、汉三万兵进讨凶逆，当共立大功。 
寓，蔚州人也。
秦贤寇宋汴，硃全忠败之于尉氏南；癸巳，遣都将郭言将步骑三万击蔡州。
六月，以扈跸都将杨守亮为金商节度、京畿制置使，将兵二万出金州，与王重荣、李克用共讨硃玫，守亮本姓訾，名亮，曹州人，与弟信皆为杨复光假子，更名守亮、守信。
李克用遣使奉表称： 方发兵济河，除逆党，迎车驾，愿诏诸道与臣协力。 
先是，山南之人皆言克用与硃玫合，人情忷惧；表至，上出示从官，并谕山南诸镇，由是帖然。
然克用表犹以硃全忠为言，上使杨复恭以书谕之云： 俟三辅事宁，别有进止。 
衡州刺史周岳发兵攻潭州，钦化节度使闵勖招淮西将黄皓入城共守，皓遂杀勖。
岳攻拔州城，擒皓，杀之。
镇海节度使周宝遣牙将丁从实袭常州，逐张郁。郁奔海陵，依镇遏使南昌高霸。
霸，高骈将也，镇海陵，有民五万户，兵三万人。
秋，七月，秦宗权陷许州，杀节度使鹿晏弘。
王行瑜进攻兴州，感义节度使杨晟弃镇走，据文州，诏保銮都将李鋋、扈跸都将李茂贞、陈佩屯大唐峰以拒之。
茂贞，博野人，本姓宋，名文通，以功赐姓名。
要命钦化军曰武安，以衡州刺史周岳为节度使。
八月，卢龙节度使李忠薨，以其子匡威为留后。
王潮拔泉州，杀廖彦若。
潮闻福建观察陈岩威名，不敢犯福州境，遣使降之，岩表潮为泉州刺史。
潮沈勇有智略，既得泉州，招怀离散，均赋缮兵，吏民悦服。
幽王绪于别馆，绪惭，自杀。
九月，硃玫将张行实攻大唐峰，李鋋等击却之。
金吾将军满存与邠军战，破之，复取兴州，进守万仞寨。
李克修攻孟方立，甲午，擒其将吕臻于焦冈，拔故镇、武安、临洺、邯郸、沙河，以大将安金俊为邢州刺史。
长安百官太子太师裴璩等劝进于襄王煴。
冬，十月，煴即皇帝位，改元建贞，遥尊上为太上元皇帝。
董昌谓钱镠曰： 汝能取越州，吾以杭州授汝。 
镠曰： 然，不取终为后患。 
遂将兵自诸暨趋平水，凿山开道五百里，出曹娥埭，浙东将鲍君福帅众降之。
镠与浙东军战，屡破之，进屯丰山。
感化牙将张雄、冯弘鐸得罪于节度使时溥，聚众三百，走渡江，袭苏州，据之。
雄自称刺史，稍聚兵至五万，战舰千馀，自号天成军。
河阳节度使诸葛爽薨，大将刘经、张全义立爽子仲方为留后。
全义，临濮人也。
李克修攻邢州，不克而还。
十一月，丙戌，钱镠克越州，刘汉宏奔台州。
义成节度使安师儒委政于两厢都虞候夏侯晏、杜标，二人骄恣，军中忿之。
小校张骁潜出，聚众二千攻州城，师儒斩晏、标首谕之，军中稍息。
天平节度使硃瑄谋取滑州，遣濮州刺史硃裕将兵诱张骁，杀之。
硃全忠先遣其将硃珍、李唐宾袭滑州，入境，遇大雪。珍等一夕驰至壁下，百梯并升，遂克之。
虏师儒以归。全忠以牙将江陵胡真知义成留后。
田令孜至成都请寻医，许之。
十二月，戊寅，诸军拔凤州，以满存为凤州防御使。
杨复恭传檄关中，称 得硃玫首者，以静难节度使赏之。 
王行瑜战数败，恐获罪于玫，与其下谋曰： 今无功，归亦死；曷若与汝曹斩玫首，定京城，迎大驾，取邠宁节钺乎？ 
众从之。
甲寅，行瑜自凤州擅兵引归京师，玫方视事，闻之，怒，召行谕，责之曰： 汝擅归，欲反邪？ 
行瑜曰： 吾不反，欲诛反者硃玫耳！ 
遂擒斩之，并杀其党数百人。诸军大乱，焚掠京城，士民无衣冻死者蔽地。
裴澈、郑昌图帅百官二百馀人奉襄王奔河中，王重荣诈为迎奉，执煴，杀之，囚澈、昌图；百官死者殆半。
台州刺史杜雄诱刘汉宏，执送董昌，斩之。
昌徙镇越州，自称知浙东军府事，以钱镠知杭州事。
王重荣函襄王煴首送行在，刑部请御兴元城南门献馘，百官毕贺。
太常博士殷盈孙议，以为： 煴为贼臣所逼，正以不能死节罪耳。
礼，公族罪在大辟，君为之素服不举。
今煴已就诛，宜废为庶人，令所在葬其首。
其献馘称贺之礼，请俟硃玫首至而行之。 
从之。盈孙，侑之孙也。
河阳大将刘经，畏李罕之难制，自引兵镇洛阳，袭罕之于渑池，为罕之所败，经弃洛阳走，罕之追杀殆尽。
罕之军于巩，将渡河，经遣张全义将兵拒之。
时诸葛仲方幼弱，政在刘经，诸将多不附。全义遂与罕之合兵攻河阳，为经所败，罕之、全义走保怀州。
初，忠武决胜指挥使孙儒与龙骧指挥使朗山刘建锋戍蔡州，拒黄巢，扶沟马殷隶军中，以材勇闻。
及秦宗权叛，儒等皆属焉。
宗权遣儒将兵攻陷郑州，刺史李璠奔大梁。
儒进陷河阳，留后诸葛仲方奔大梁。
儒自称节度使，张全义据怀州，李罕之据泽州以拒之。
初，长安人张佶为宣州幕僚，恶观察使秦彦之为人，弃官去，过蔡州，宗权留以为行军司马。
佶谓刘建锋曰： 秦公刚鸷而猜忌，亡无日矣，吾属何以自免！ 
建锋方自危，遂与佶善。
寿州刺史张翱遣其将魏虔将万人寇庐州，庐州刺史杨行愍遣其将田頵、李神福、张训拒之，败虔于褚城。
滁州刺史许勍袭舒州，刺史陶雅奔庐州。
高骈命行愍更名行密。
是岁，天平牙将硃瑾逐泰宁节度使齐克让，自称留后。
瑾将袭衮州，求婚于克让，乃自郓盛饰车服，私藏兵甲以赴之。
亲迎之夕，甲士窃发，逐克让而代之。
朝廷因以瑾为泰宁节度使。
安陆贼帅周通攻鄂州，路审中亡去。
岳州刺史杜洪乘虚入鄂，自称武昌留后，朝廷因以授之。
湘阴贼帅邓进思复乘虚陷岳州。
秦宗言围荆南二年，张环婴城自守，城中米斗直钱四十缗，食甲鼓皆尽，击门扉以警夜，死者相枕。
宗言竟不能克而去。
僖宗惠圣恭定孝皇帝下之上光启三年
春，正月，以邠州都将王行瑜为静难军节度使，扈跸都头李茂贞领武定节度使，扈跸都头杨守宗为金商节度使，右卫大将军顾彦朗为东川节度使，金商节度使杨守亮为山南西道节度使。
彦朗，丰县人也。
辛巳，以董昌为浙东观察使，钱镠为杭州刺史。
秦宗权自以兵力十倍于硃全忠，而数为全忠所败，耻之，欲悉力以攻汴州。
全忠患兵少，二月，以诸军都指挥使硃珍为淄州刺史，募兵于东道，期以初夏而还。
戊辰，削夺三川都监田令孜官爵，长流端州。
然令孜依陈敬瑄，竟不行。
代北节度使李国昌薨。
三月，癸未，诏伪宰相萧遘、郑昌图、裴澈，于所在集众斩之，皆死于岐山。
时朝士受煴官者甚众，法司皆处以极法。杜让能力争之，免者什七八。
壬辰，车驾至凤翔，节度使李昌符，恐车驾还京虽不治前过，恩赏必疏，乃以宫室未完，固请驻骅府舍，从之。
太傅兼侍中郑从谠罢为太子太保。
镇海节度使周宝募亲军千人，号后楼兵，禀给倍于镇海军，镇海军皆怨，而后楼兵浸骄不可制。
宝溺于声色，不亲政事，筑罗城二十馀里，建东第，人苦其役。
宝与僚属宴后楼，有言镇海军怨望者，宝曰： 乱则杀之！ 
度支催勤使薛朗以其言告所善镇海军将刘浩，戒之使戢士卒，浩曰： 惟反可以免死耳！ 
是夕，宝醉，方寝，浩帅其党作乱，攻府舍而焚之。
宝惊起，徒跣叩芙蓉门呼后楼兵，后楼兵亦反矣。
宝帅家人步走出青阳门，遂奔常州，依刺史丁从实。
浩杀诸僚佐，癸巳，迎薛朗入府，推为留后。
宝先兼租庸副使，城中货财山积，是日，尽于乱兵之手。
高骈闻宝败，列牙受贺，遣使馈以齑粉。
宝怒，掷之地曰： 汝有吕用之在，他日未可知也！ 
扬州连岁饥，城中馁死者日数千人，坊巷为之寥落，妖异数见，骈悉以为周宝当之。
山南西道节度使杨守亮忌利州刺史王建骁勇，屡召之。建惧，不往。
前龙州司仓周庠说建曰： 唐祚将终，籓镇互相吞噬，皆无雄才远略，不能戡济多难。
公勇而有谋，得士卒心，立大功者非公而谁！
然葭萌四战之地，难以久安。
阆州地僻人富，杨茂实，陈、田之腹心，不修职贡，若表其罪，兴兵讨之，可一战而擒也。 
建从之，召募溪洞酋豪，有众八千，沿嘉陵江而下，袭阆州，逐其刺史杨茂实而据之，自称防御使，招纳亡命，军势益盛，守亮不能制。
部将张虔裕说建曰： 公乘天子微弱，专据方州，若唐室复兴，公无种矣。
宜遣使奉表天子，杖大义以行师，蔑不济矣。 
部将綦毋谏复说建养士爱民，以观天下之变，建皆从之。
庠、虔裕、谏，皆许州人也。
初，建与东川节度使顾彦朗俱在神策军，同讨贼。建既据阆州，彦朗畏其侵暴，数遣使问遗，馈以军食，建由是不犯东川。
初，周宝闻淮南六合镇遏使徐约兵精，诱之使击苏州。
