起昭阳大渊献，尽阏逢困敦七月，凡一年有奇。
武宗至道昭肃孝皇帝中会昌三年
春，正月，回鹘乌介可汗帅众侵逼振武，刘沔遣麟州刺史石雄、都知兵马使王逢帅沙陀硃邪赤心三部及契苾、拓跋三千骑袭其牙帐，沔自以大军继之。
雄至振武，登城望回鹘之众寡，见氈车数十乘，从者皆衣硃碧，类华人。
使谍问之，曰： 公主帐也。 
雄使谍告之曰： 公主至此，家也，当求归路！
今将出兵击可汗，请公主潜与侍从相保，驻车勿动！ 
雄乃凿城为十馀穴，引兵夜出，直攻可汗牙帐。
至其帐下，虏乃觉之。可汗大惊，不知所为，弃辎重走，雄追击之。
庚子，大破回鹘于杀胡山，可汗被疮，与数百骑遁去，雄迎太和公主以归。
斩首万级，降其部落二万馀人。
丙午，刘沔捷奏至。
李思忠入朝，自以回鹘降将，惧边将猜忌，乞并弟思贞等及爱弘顺皆归阙庭。
上从之。庚戌，以石雄为丰州都防御使。
乌介可汗走保黑车子族，其溃兵多诣幽州降。
二月，庚申朔，日有食之。
诏停归义军，以其士卒分隶诸道为骑兵，优给粮赐。
辛未，黠戛斯遣使者注吾合索献名马二，诏太仆卿赵蕃饮劳之。
甲戌，上引对，班在勃海使之上。
上欲令赵蕃就颉戛斯求安西、北庭，李德裕等上言： 安西去京师七千馀里，北庭五千馀里，借使得之，当复置都护，以唐兵万人戍之。
不知此兵于何处追发，馈运从何道得通，此乃用实费以易虚名，非计也。 
上乃止。
中书侍郎、同平章事崔珙罢为右仆射。
黠戛斯求册命，李德裕奏，宜与之结欢，令自将兵求杀使者罪人，及讨黑车子。
上恐加可汗之名即不修臣礼，踵回鹘故事求岁遗及卖马，犹豫未决。
德裕奏： 黠戛斯已自称可汗，今欲藉其力，恐不可吝此名。
回鹘有平安、史之功，故岁赐绢二万匹，且与之和市。
黠戛斯未尝有功于中国，岂敢遽求赂遗乎！
若虑其不臣，当与之约，必如回鹘称臣，乃行册命；又当叙同姓以亲之，使执子孙之礼。 
上从之。
庚寅，太和公主至京师，改封安定大长公主，诏宰相帅百官迎谒于章敬寺前。
公主诣光顺门，去盛服，脱簪珥，谢回鹘负恩、和亲无状之罪。
上遣中使慰谕，然后入宫。
阳安等六公主不来慰问安定公主，各罚俸物及封绢。
赐魏博节度使何重顺名弘敬。
三月，以太仆卿赵蕃为安抚黠戛斯使。上命李德草《赐黠戛斯可汗书》，谕以 贞观二十一年，黠戛斯先君身自入朝，授左屯卫将军、坚昆都督，迄于天宝，朝贡不绝。
比为回鹘所隔，回鹘凌虐诸蕃，可汗能复仇雪怨，茂功壮节，近古无俦。
今回鹘残兵不满千人，散投山谷，可汗既与为怨，须尽歼夷。
倘留馀烬，必生后患。
又闻可汗受氏之原，与我同族，国家承北平太守之后，可汗乃都尉苗裔。
以此合族，尊卑可知。
今欲册命可汗，特加美号，缘未知可汗意，且遣谕怀。待赵蕃回日，别命使展礼。 
自回鹘至塞上及黠戛斯入贡，每有诏敕，上多命德裕草之。
德裕请委翰林学士，上曰： 学士不能尽人意，须卿自为之。 
刘沔奏： 归义军回鹘三千馀人及酋长四十三人准诏分隶诸道，皆大呼，连营据滹沱河，不肯从命，已尽诛之。
回鹘降幽州者前后三万馀人，皆散录诸道。 
李德裕追论维州悉怛谋事云： 维州据高山绝顶，三面临江，在戎虏平川之冲，是汉地入兵之路。
初，河、陇并没，唯此独存。
吐蕃潜以妇人嫁此州门者，二十年后，两男长成，窃开垒门，引兵夜入，遂为所陷，号曰无忧城。
从此得并力于西边，更无虞于南路。凭陵近甸，旰食累朝。
贞元中，韦皋欲经略河、湟，须此城为始。
万旅尽锐，急攻数年，虽擒论莽热而还，城坚卒不可克。臣初到西蜀，外扬国威，中缉边备。
其维州熟臣信令，空壁来归。
臣始受其降，南蛮震慑，山西八国，皆愿内属。其吐蕃合水、妻鸡等城，既失险厄，自须抽归，可减八处镇兵，坐收千馀里旧地。
且维州未降前一年，吐蕃犹围鲁州，岂顾盟约！
臣受降之初，指天为誓，面许奏闻，各加酬赏。
当时不与臣者，望风疾臣，诏臣执送悉怛谋等令彼自戮，臣宁忍以三百馀人命弃信偷安！
累表陈论，乞垂矜舍，答诏严切，竟令执还。
体备三木，舆于竹畚，及将就路，冤叫呜呜，将吏对臣，无不陨涕。
其部送者更为蕃帅讥诮，云既已降彼，何须送来！
复以此降人戮于汉境之上，恣行残忍，用固携离，至乃掷其婴孩，承以枪槊。
绝忠款之路，快凶虐之情，从古已来，未有此事。虽时更一纪，而运属千年，乞追奖忠魂，各加褒赠！ 
诏赠悉怛谋右卫将军。
臣光曰： 论者多疑维州之取舍，不能决牛、李之是非。
臣以为昔荀吴围鼓，鼓人或请以城叛，吴弗许，曰： 或以吾城叛，吾所甚恶也，人以城来，吾独何好焉！
吾不可以欲城而迩奸。 
使鼓人杀叛者而缮守备。
是时唐新与吐蕃修好而纳其维州，以利言之，则维州大而信大；以害言之，则维州缓而关中急。
然则为唐计者，宜何先乎？
悉怛谋在唐则为向化，在吐蕃不免为叛臣，其受诛也又何矜焉！
且德裕所言者利也，僧孺所言者义也，匹夫徇利而亡义犹耻之，况天子乎！
譬如邻人有牛，逸而入于家，或劝其兄归之，或劝其弟攘之。
劝归者曰： 攘之不义也，且致讼。 
劝攘者曰： 彼尝攘吾羊矣，何义之拘！
牛大畜也，鬻之可以富家。 
以是观之，牛、李之是非，端可见矣。
夏，四月，辛未，李德裕乞退就闲局。
上曰： 卿每辞位，使我旬日不得听。今大事皆未就，卿岂得求去！ 
初，昭义节度使刘从谏累表言仇士良罪恶，士良亦言从谏窥伺朝廷。
及上即位，从谏有马高九尺，献之，上不受。
从谏以为士良所为，怒杀其马，由是与朝廷相猜恨。
遂招纳亡命，缮完兵械，邻境皆潜为之备。
从谏榷马牧及商旅，岁入钱五万缗，又卖铁、煮盐亦数万缗。
大商皆假以牙职，使通好诸道，因为贩易。
商人倚从谏势，所至多陵轹将吏，诸道皆恶之。
从谏疾病，谓妻裴氏曰： 吾以忠直事朝廷，而朝廷不明我志，诸道皆不我与。
我死，它人主此军，则吾家无炊火矣！ 
乃与幕客张谷、陈扬庭谋效河北诸镇，以弟右骁卫将军从素之子稹为牙内都知兵马使，从子匡周为中军兵马使，孔目官王协为押牙亲事兵马使，以奴李士贵为使宅十将兵马使，刘守义、刘衬忠、董可武、崔玄度分将牙兵。
谷，郓州人，扬庭，洪州人也。
从谏寻薨，稹秘不发丧。
王协为稹谋曰： 正当如宝历年样为之，不出百日，旌节自至。但严奉监军，厚遗敕使，四境勿出兵，城中暗为备而已。 
使押牙姜崟奏求国医，上遣中使解朝政以医往问疾。
稹又逼监军崔士康奏称从谏疾病，请命其子稹为留后。
上遣供奉官薛士幹往谕指云： 恐从谏疾未平，宜且就东部疗之；俟稍瘳，别有任使。
仍遣稹入朝，必厚加官爵。 
上以泽潞事谋于宰相，宰相多以为： 回鹘馀烬未灭，边鄙犹须警备，复讨泽潞，国力不支，请以刘稹权知军事。 
谏官及群臣上言者亦然。
李德裕独曰： 泽潞事体与河朔三镇不同。
河朔习乱已久，人心难化。是故累朝以来，置之度外。
泽潞近处心腹，一军素称忠义，尝破走硃滔，擒卢从史。
顷时多用儒臣为帅，如李抱真成立此军，德宗犹不许承袭，使李缄护丧归东都。
敬宗不恤国务，宰相又无远略，刘悟之死，因循以授从谏。
从谏跋扈难制，累上表迫胁朝廷，今垂死之际，复以兵权擅付竖子。
朝廷若又因而授之，则四方诸镇谁不思效其所为，天子威令不复行矣！ 
上曰： 卿以何术制之，果可克否？ 
对曰： 稹所恃者河朔三镇。
但得镇、魏不与之同。则稹无能为也。
若遣重臣往谕王元逵、何弘敬，以河朔自艰难以来，列圣许其传袭，已成故事，与泽潞不同。
今朝廷将加兵泽潞，不欲更出禁军至山东。
其山东三州隶昭义者，委两镇攻之。兼令遍谕将士，以贼平之日厚加官赏。
苟两镇听命，不从旁沮桡官军，则稹必成擒矣！ 
上喜曰： 吾与德裕同之，保无后悔。 
遂决意讨稹，群臣言者不复入矣。
上命德裕草诏赐成德节度使王元逵、魏博节度使何弘敬，其略曰： 泽潞一镇，与卿事体不同，勿为子孙之谋，欲存辅车之势。
但能显立功效，自然福及后昆。 
丁丑，上临朝，称其语要切，曰： 当如此直告之是也！ 
又赐张仲武诏，以 回鹘馀烬未灭，塞上多虞，专委卿御侮。 
元逵、弘敬得诏，悚息听命。
解朝政至上党，刘稹见朝政曰： 相公危困，不任拜诏。 
朝政欲突入，兵马使刘武德、董可武蹑帘而立，朝政恐有他变。遽走出。
稹赠赆直数千缗，复遣牙将梁叔文入谢。
薛士幹入境，俱不问从谏之疾，直为已知其死之意。
都押牙郭谊等乃大出军，至龙泉驿迎候敕使，请用河朔事体。
又见监军言之，崔士康懦怯，不敢违。
于是将吏扶稹出见士众，发丧。
士幹竟不得入牙门，稹亦不受敕命。
谊，兗州人也。
解朝政复命，上怒，杖之，配恭陵。
囚姜崟、梁叔文。辛巳，始为从谏辍朝，赠太傅，诏刘稹护丧归东都。
又召见刘从素，令以书谕稹，稹不从。
丁亥，以忠武节度使王茂元为河阳节度使，邠宁节度使王宰为忠武节度使。
茂元，栖曜之子；宰，智兴之子也。
黄州刺史杜牧上李德裕书，自言： 尝问淮西将董重制以三州之众四岁不破之由，重质以为由朝廷征兵太杂，客军数少，既不能自成一军，事须贴付地主。
势赢力弱，心志不一，多致败亡。
故初战二年以来，战则必胜，是多杀客军。
及二年已后，客军殚少，止与陈许、河阳全军相搏，纵使唐州兵不能因虚取城，蔡州事力亦不支矣。
其时朝廷若使鄂州、寿州、唐州只保境，不用进战，但用陈许、郑滑两道全军，贴以宣、润弩手，令其守隘，即不出一岁，无蔡州矣。
今者上党之叛，复与淮西不同。
淮西为寇仅五十岁，其人味为寇之腴，见为寇之利，风俗益固，气焰已成，自以为天下之兵莫与我敌，根深源阔，取之固难。
夫上党则不然。自安、史南下，不甚附柰；建中之后，每奋忠义。是以郳公抱真能窘田悦，走硃滔，常以孤穷寒苦之军，横折河朔强梁之众。
以此证验，人心忠赤，习尚专一，可以尽见。刘悟卒，从谏求继，与扶同者，只郓州随来中军二千耳。
值宝历多故，因以授之。
今才二十馀岁，风俗未改，故老尚存，虽欲劫之，必不用命。
今成德、魏博虽尽节效顺，亦不过围一城，攻一堡，系累稚老而已。
若使河阳万人为垒，窒天井之口，高壁深堑，勿与之战。只以忠武、武宁两军，贴以青州五千精甲，宣、润二千弩手，径捣上党，不过数月，必覆其巢穴矣！ 
时德裕制置泽潞，亦颇采牧言。
上虽外尊宠仇士良，内实忌恶之。
士良颇觉之，遂以老病求散秩，诏以左卫上将军兼内侍监、知省事。
李德裕言于上曰： 议者皆云刘悟有功，稹未可亟诛，宜全恩礼。
请下百官议，以尽人情。 
上曰： 悟亦何功，当时迫于救死耳，非素心徇国也。
籍使有功，父子为将相二十馀年，国家报之足矣，稹何得复自言！
朕以为凡有功当显赏，有罪亦不可苟免也。 
德裕曰： 陛下之言，诚得理国之要。 
五月，李德裕言太子宾客、分司李宗闵与刘从谏交通，不宜置之东都。
戊戌，以宗闵为湖州刺史。
河阳节度使王茂元以步骑三千守万善；河东节度使刘沔步骑二千守芒车关，步兵一千五百军榆社；成德节度使王元逵以步骑三千守临洺，掠尧山；河中节度使陈夷行以步骑一千守翼城，步兵五百益冀氏。
辛丑，制削夺刘从谏及子稹官爵，以元逵为泽潞北面招讨使，何弘敬为南面招讨使，与夷行、刘沔、茂元合力攻讨。
先是河北诸镇有自立者，朝廷必先有吊祭使，次册赠使、宣慰使继往商度军情。
必不可与节，则别除一官；俟军中不听出，然后始用兵。
故常及半岁，军中得缮完为备。
至是，宰相亦欲且遣使开谕，上即命下诏讨之。
王元逵受诏之日，出师屯赵州。
壬寅，以翰林学士承旨崔铉为中书侍郎、同平章事。
铉，元略之子也。
上夜召学士韦琮，以铉名授之，令草制，宰相、枢密皆不之知。
时枢密使刘行深、杨钦义皆愿悫，不敢预事，老宦者尤之曰： 此由刘、杨懦怯，堕败旧风故也。 
悰，乾度之子也。
以武宁节度使李彦佐为晋绛行营诸军节度招讨使。
刘沔自代州还太原。
筑望仙台于禁中。
六月，王茂元遣兵马使马继等将步骑二千军于天井关南科斗店，刘稹遣衙内十将薛茂卿将亲军二千拒之。
黠戛斯可汗遣将军温仵合入贡。
上赐之书，谕以速平回鹘、黑车子，乃遣使行册命。
癸酉，仇士良以左卫上将军、内侍监致仕。
其党送归私第，士良教以固权宠之术曰： 天子不可令闲，常宜以奢靡娱其耳目，使日新月盛，无暇更及它事，然后吾辈可以得志。
慎勿使之读书，亲近儒生，彼见前代兴亡，心知忧惧，则吾蜚疏斥矣。 
其党拜谢而去。
丙子，诏王元逵、李彦佐、刘沔、王茂元、何弘敬以七月中旬五道齐进，刘稹求降皆不得受。
又诏刘沔自将兵取仰车关路以临贼境。
吐蕃鄯州节度使尚婢婢，世为吐蕃相，婢婢好读书，不乐仕进，国人敬之。
年四十馀，彝泰赞普强起之，使镇鄯州。
婢婢宽厚沉勇，有谋略，训练士卒多精勇。
论恐热虽名义兵，实谋篡国，忌婢婢，恐袭其后，欲先灭之。
是月，大举兵击婢婢，旌旗杂畜千里不绝。
至镇西，大风震电，天火烧杀裨将十馀人，杂畜以百数，恐热恶之，盘桓不进。
婢婢谓其下曰： 恐热之来，视我如蝼蚁，以为不足屠也。
今遇天灾，犹豫不进，吾不如迎伏以却之，使其志益骄而不为备，然后可图也。 
乃遣使以金帛、牛酒犒师，且致书言： 相公举义兵以匡国难，阖境之内，孰不向风！
苟遣一介，赐之折简，敢不承命！
何必远辱士众，亲临下籓！
婢婢资性愚僻，惟嗜读书，先赞普授以籓维，诚为非据，夙夜惭惕，惟求退居。
相公若赐以骸骨，听归田骨，乃惬平生之素愿也。 
恐热得书喜，遍示诸将曰： 婢婢惟把书券，安知用兵！
待吾得国，当位以宰相，坐之于家，亦无所用也。 
乃复为书，勤厚答之，引兵归。
婢婢闻之，抚髀笑曰： 我国无主，则归大唐，岂能事此犬鼠乎！ 
秋，七月，以山南东道节度使卢钧为昭义节度招抚使。
朝廷以钧在襄阳宽厚有惠政，得众心，故使领昭义以招怀之。
上遣刑部侍郎兼御史中丞李回宣慰河北三镇，令幽州乘秋早平回鹘，镇、魏早平泽潞。
回，太祖之八世孙也。
甲辰，李德裕言于上曰： 臣见向日河朔用兵，诸道利于出境仰给度支。
或阴与贼通，借一县一栅据之，自以为功，坐食转输，延引岁时。
今请赐诸军诏指，令王元逵取邢州，何弘敬取洺州，王茂元取泽州，李彦佐、刘沔取潞州，毋得取县。 
上从之。
晋绛行营节度使李彦佐自发徐州，行甚缓，又请休兵于绛州，兼请益兵。
李德裕言于上曰： 彦佐逗遛顾望，殊无讨贼之意，所请皆不可许，宜赐诏切责，令进军翼城。 
上从之。
德裕因请以天德防御使石雄为彦佐之副，俟至军中，令代之。
乙巳，以雄为晋绛行营节度副使，仍诏彦佐进屯翼城。
刘稹上表自陈： 亡父从谏为李训雪冤，言仇士良罪恶，由此为权幸所疾，谓臣父潜怀异志，臣所以不敢举族归朝。
李回至河朔，何弘敬、王元逵、张仲武皆具橐鞬郊迎，立于道左，不敢令人控马，让制使先行，自兵兴以来，未之有也。回明辩有胆气，三镇无不奉诏。
王元逵奏拔宣务栅，击尧山。
刘稹遣兵救尧山，元逵击败之，诏切责李彦佐、刘沔、王茂元，使速进兵逼贼境，且称元逵之功以激厉之，加元逵同平章事。
八月，乙丑，昭义大将李丕来降。
议者或谓贼故遣丕降，欲以疑误官军。
李德裕言于上曰： 自用兵半年，未有降者，今安问诚之与诈？
且须厚赏以劝将来，但不可置之要地耳。 
上从容言： 文宗好听外议，谏官言事多不著名，有如匿名书。 
李德裕曰： 臣顷在中书，文宗犹不尔。
此乃李训、郑注教文宗以术御下，遂成此风。
人主但当推诚任人，有欺罔者，威以明刑，孰敢哉！ 
上善之。
王元逵前锋入邢州境已逾月，何弘敬犹未出师，元逵屡有密表，称弘敬怀两端。
丁卯，李德裕上言： 忠武累战有功，军声颇振。
王宰年力方壮，谋略可称。
请赐弘敬诏，以 河阳、河东皆阂山险，未能进军，贼屡出兵焚掠晋、绛。
今遣王宰将忠武全军径魏博，直抵磁州，以分贼势。 
弘敬必惧，此攻心伐谋之术也。 
从之。诏宰悉选步骑精兵自相、魏趣磁州。
甲戌，薛茂卿破科斗寨，擒河阳大将马继等，焚掠小寨一十七，距怀州才十馀里。
茂卿以无刘稹之命，故不敢入。
时议者鼎沸，以为刘悟有功，不可绝其嗣。
又，从谏养精兵十万，粮支十年，如何可取！
上亦疑之，以问李德裕，对曰： 小小进退，兵家之常。
愿陛下勿听外议，则成功必矣！ 
上乃谓宰相曰： 为我语朝士：有上疏沮议者，我必于贼境上斩之！ 
议者乃止。
何弘敬闻王宰将至，恐忠武兵入魏境，军中有变，苍黄出师。
丙子，弘敬奏，已自将全军渡漳水，趣磁州。
庚辰，李德裕上言： 河阳兵力寡弱，自科斗店之败，贼势愈炽。
王茂元复有疾，人情危怯，欲退保怀州。
臣窃见元和以来诸贼，常视官军寡弱之处，并力攻之，一军不支，然后更攻它处。
今魏博未与贼战，西军阂险不进，故贼得并力南下。
若河阳退缩，不惟亏沮军声，兼恐震惊洛师。
望诏王宰更不之磁州，亟以忠武军应援河阳；不惟扞蔽东都，兼可临制魏博。
若虑全军供饷难给，且令发先锋五千人赴河阳，亦足张声势。 
甲申，又奏请敕王宰以全军继进，仍急以器械缯帛助河阳窘乏。
上皆从之。
王茂元军万善，刘稹遣牙将张巨、刘公直等会薛茂卿共攻之，期以九月朔围万善。
乙酉，公直等潜师先过万善南五里，焚雍店。
巨引兵继之，过万善，觇知城中守备单弱，欲专有功，遂攻之。
日昃，城且拔，乃使人告公直等。
时义成军适至，茂元困急，欲帅众弃城走。
都虞候孟章遮马谏曰： 贼众自有前却，半在雍店，半在此，乃乱兵耳。
今义成军才至，尚未食，闻仆射走，则自溃矣。愿且强留！ 
茂元乃止。
会日暮，公直等不至，巨引兵退，始登山，微雨晦黑，自相惊曰： 追兵近矣！ 
皆走，人马相践，坠崖谷死者甚众。
上以王茂元、王宰两节度使共处河阳非宜，庚寅，李德裕等奏： 茂元习吏事而非将才，请以宰为河阳行营攻讨使。
茂元病愈，止令镇河阳，病困亦免他虞。 
九月，辛卿，以宰兼河阳行营攻讨使。
何弘敬奏拔肥乡、平恩，杀伤甚众。
得刘稹榜贴，皆谓官军为贼，云遇之即须痛杀。
癸已，上谓宰相： 何弘敬已克两县，可释前疑。
既有杀伤，虽欲持两端，不可得已。 
乃加弘敬检校左仆射。
丙午，河阳奏王茂元薨。
李德裕奏： 王宰止可令以忠武节度使将万善营兵，不可使兼领河阳，恐其不爱河阳州县，恣为侵扰，又，河阳节度先领怀州刺史，常以判官摄事，割河南五县租赋隶河阳，不若遂以五县置孟州，其怀州别置刺史。
俟昭义平日，仍割泽州隶河阳节度，则太行之险不在昭义，而河阳遂为重镇，东都无复忧矣！ 
上采其言。
戊申，以河南尹敬昕为河阳节度、怀孟观察使，王宰将行营以扞敌，昕供馈饷而已。
庚戌，以石雄代李彦佐为晋绛行营节度使，令自冀氏取潞州，仍分兵屯翼城以备侵轶。
是月，吐蕃论恐热屯大夏川，尚婢婢遣其将厖结心及莽罗薛吕将精兵五万击之。
至河州南，莽罗薛吕伏兵四万于险阻，厖结心伏万人于柳林中，以千骑登山，飞矢系书骂之。
恐热怒，将兵数万追之，厖结心阳败走，时为马乏不进之状。
恐热追之益急，不觉行数十里，伏兵发，断其归路，夹击之。
会大风飞沙，溪谷皆溢，恐热大败，伏尸五十里，溺死者不可胜数，恐热单骑遁归。
石雄代李彦佐之明日，即引兵逾乌岭，破五寨，杀获千计。
时王宰军万善，刘沔军石会，皆顾望未进。
上得雄捷书，喜甚。
冬，十月，庚申，临朝，谓宰相曰： 雄真良将！ 
李德裕因言： 比年前潞州市有男子磬折唱曰： 石雄七千人至矣！ 
刘从谏以为妖言，斩之。
破潞州者必雄也。 
诏赐雄帛为优赏，雄悉置军门，自依士卒例先取一匹，馀悉分将士，故士卒乐为之致死。
初，刘沔破回鹘，得太和公主，张仲武疾之，由是有隙；上使李回至幽州和解之，仲武意终不平。
朝廷恐其以私憾败事，辛未，徙沔为义成节度使，以前荆南节度使李石为河东节度使。
党项寇盐州，以前武宁节度使李彦佐为朔方灵盐节度使。
十一月，邠宁奏党项入寇。
李德裕奏： 党项愈炽，不可不为区处。
闻党项分隶诸镇，剽掠于此则亡逃归彼。
节度使各利其驼马，不为擒送，以此无由禁戢。
臣屡奏不若使一镇统之，陛下以为一镇专领党项权太重。
臣今请以皇子兼统诸道，择中朝廉干之臣为之副，居于夏州，理其辞讼，庶为得宜。 
乃以兗王岐为灵、夏等六道元帅兼安抚党项大使，又以御史中丞李回为安抚党项副使，史馆修撰郑亚为元帅判官，令赍诏往安抚党项及六镇百姓。
安南经略使武浑役将士治城，将士作乱，烧城楼，劫府库。
浑奔广州，监军段士则抚安乱众。
忠武军素号精勇，王宰治军严整，昭义人甚惮之。
薛茂卿以科斗寨之功，意望超迁。
或谓刘稹曰： 留后所求者节耳。茂卿太深入，多杀官军，激怒朝廷，此节所以来益迟也。 
由是无赏。
茂卿温怼，密与王宰通谋。十一月，丁巳，宰引兵攻天井关，茂卿小战，遽引兵走，宰遂克天井关守之。
关东西寨闻茂卿不守，皆退走，宰遂焚大小箕村。
茂卿入泽州，密使谍召宰进攻泽州，当为内应。
宰疑，不敢进，失期不至，茂卿拊膺顿足而已。
稹知之，诱茂卿至潞州，杀之，并其族，以兵马使刘公直代茂卿，安全庆守乌岭，李佐尧守雕黄岭，郭僚守石会，康良佺守武乡。
僚，谊之侄也。
戊辰，王宰进攻泽州，与刘公直战，不利，公直乘胜复天井关。
甲戌，宰进击公直，大破之，遂围陵川，克之。
河东奏克石会关。
洺州刺史李恬，石之从兄也。
石至太原，刘稹遣军将贾群诣石，以恬书与石云： 稹愿举族归命相公，奉从谏丧归葬东都。 
石囚群，以其书闻。
李德裕上言： 今官军四合，捷书日至，贼势穷蹙，故伪输诚款，翼以缓师，稍得自完，复来侵轶。
望诏石答恬书云： 前书未敢闻奏。
若郎君诚能悔过，举族面缚，待罪境上，则石当亲往受降，护送归阙。
若虚为诚款，先求解兵，次望洗雪，则石必不敢以百口保人。 
仍望招诸道，乘其上下离心，速进兵攻讨，不过旬朔，必内自生变。 
上从之。
右拾遗崔碣上疏请受其降，上怒，贬碣邓城令。
初，刘沔破回鹘，留兵三千戍横水栅。
河东行营都知兵马使王逢奏乞益榆社兵，诏河东以兵二千赴之。
时河东无兵，守仓库者及工匠皆出从军，李石召横水戍卒千五百人，使都将杨弁将之诣逢，壬午，戍卒至太原。
先是，军士出征，人给绢二匹。
刘沔之去，竭府库自随，石初至，军用乏，以己绢益之，人才得一匹。
时已岁尽，军士求过正旦而行，监军吕义忠累牒趣之。
杨弁因众心之怒，又知城中空虚，遂作乱。
春，正月，乙酉朔，杨弁帅其众剽掠城市，杀都头梁季叶，李石奔汾州。
弁据军府，释贾群之囚，使其侄与之俱诣刘稹，约为兄弟。稹大喜。
石会关守将杨珍闻太原乱，复以关降于稹。
戊子，吕义忠遣使言状，朝议喧然。
或言两地皆应罢兵，王宰又上言： 游弈将得刘稹表，臣近遣人至泽潞，贼有意归附。
若许招纳，乞降诏命！ 
李德裕上言： 宰擅受稹表，遣人入贼中，曾不闻奏，观宰意似欲擅招抚之功。
昔韩信破田荣，李靖擒颉利，皆因其请降，潜兵掩袭。
止可令王宰失信，岂得损朝廷威命！
建立奇功，实在今日，必不可以太原小扰，失此事机。
望即遣供奉官至行营，督其进兵，掩其无备，必须刘稹与诸将皆举族面缚，方可受纳。
兼遣供奉官至晋绛行营，密谕石雄以王宰若纳刘稹，则雄无功可纪。
雄于垂成之际，须自取奇功，勿失此便。 
又为相府与宰书，言： 昔王承宗虽逆命，犹遣弟承恭奉表诣张相祈哀，又遣其子知感、知信入朝，宪宗犹未之许。
今刘稹不诣尚书面缚，又不遣血属祈哀，置章表于衢路之间，游弈将不即毁除，实恐非是。
况稹与杨弁通奸，逆状如此，而将帅大臣容受其诈，是私惠归于臣下，不赦在于朝廷，事体之间，交恐不可。
自今更有章表，宣即所在焚之。
惟面缚而来，始可容受。 
德裕又上言： 太原人心从来忠顺，止是贫虚，赏犒不足。
况千五百人何能为事！
必不可姑息宽纵。
且用兵未罢，深虑所在动心。
顷张延赏为张出所逐，逃奔汉州，还入成都。
望诏李石、义忠还赴太原行营，召旁近之兵讨除乱者。 
上皆从之。
是时，李石已至晋州，诏复还太原。
辛卯，诏王逢悉留太原兵守榆社，以易定千骑、宣武兗海步兵三千讨杨弁；又诏王元逵以步骑五千自土门入，应接逢军。
忻州刺史李丕奏： 杨弁遣人来为游说，臣已斩之，兼断其北出之路，发兵讨之。 
辛丑，上与宰相议太原事，李德裕曰： 今太原兵皆在外，为乱者止千馀人，诸州镇必无应者。
计不日诛翦，惟应速诏王逢进军，至城下必自有变。 
上曰： 仲武见镇、魏讨泽潞有功，必有慕羡之心，使之讨太原何如？ 
德裕对曰： 镇州趣太原路最便近。
仲武去年讨回鹘，与太原争功，恐其不戢士卒，平人受害。 
乃止。
上遣中使马元实至太原，晓谕乱兵，且觇其强弱。
陈弁与之酣饮三日，且赂之。
戊申，元实自太原还，上遣诣宰相议之，元实于众中大言： 相公须早与之节！ 
李德裕曰： 何故？ 
元实曰： 自牙门至柳子列十五里曳地光明甲，若之何取之！ 
德裕曰： 李相正以太原无兵，故发横水兵赴榆社。库中之甲尽在行营，弁何能遽致如此之众乎？ 
元实曰： 太原人劲悍，皆可为兵，弁召募所致耳。 
德裕曰： 召募须有货财，李相止以欠军士绢一匹，无从可得，故致此乱，弁何从得之？ 
元实辞屈。
德裕曰： 从其有十五里光明甲，必须杀此贼！ 
因奏称： 杨弁微贼，决不可恕。
如国力不及，宁舍刘稹。 
河东兵戍榆社者闻朝廷令客军取太原，恐妻孥为所屠灭，乃拥监军吕义忠自取太原。
壬子，克之，生擒杨弁，尽诛乱卒。
三月，甲寅朔，日有食之。
乙卯，吕义忠奏克太原。
丙辰，李德裕言于上曰： 王宰久应取泽州，今已迁延两月。
盖宰与石雄素不叶，今得泽州，距上党犹二百里；而石雄所屯距上党才百五十里。
宰恐攻泽州缀昭义大军，而雄得乘虚入上党独有其功耳。
又宰生子晏实，其父智兴爱而子之，晏实今为磁州刺史，为刘稹所质。
宰之顾望不敢进，或为此也。 
上命德裕草诏赐宰，督其进兵。
且曰： 朕顾兹小寇，终不贷刑。
亦知晏实是卿爱弟，将申大义，在抑私怀。 
丁巳，以李石为太子少傅、分司，以河中节度使崔元式为河东节度使，石雄为河中节度使。
元式，元略之弟也。
乙未，石雄拔良马等三寨一堡。
辛酉，太原献杨弁及其党五十四人，皆斩于狗脊岭。
壬申，李德裕言于上曰： 事固有激发而成功者：陛下命王宰趣磁州，而何弘敬出师；遣客军讨太原，而戍兵先取杨弁。
今王宰久不进军，请徙刘沔镇河阳，仍令以义成精兵二千直抵万善，处宰肘腋之下。
若宰识朝廷此意，必不敢淹留。若宰进军，沔以重兵在南，声势亦壮。 
上曰： 善！ 戊寅，以义成节度使刘沔为河阳节度使。
王逢击昭义将康良佺，败之。良佺弃石会关，退屯鼓腰岭。
黠戛斯遣将军谛德伊斯难珠等入贡，言欲徙居回鹘牙帐，请发兵之期，集会之地。
上赐诏，谕以 今秋可汗击回鹘、黑车子之时，当令幽州、太原、振武、天德四镇出兵要路，邀其亡逸，便申册命，并依回鹘故事。 
朝廷以回鹘衰微，吐蕃内乱，议复河、湟四镇十八州。
乃以给事中刘氵蒙为巡边使，使之先备器械糗粮及诇吐蕃守兵众寡。
又令天德、振武、河东训卒砺兵，以俟今秋黠越斯击回鹘，邀其溃败之众南来者，皆委氵蒙与节度团练使详议以闻。
氵蒙，晏之孙也。
以道士赵归真为右街道门教授先生。
吐蕃论恐热之将岌藏丰赞恶恐热残忍，降于尚婢婢。
恐热发兵击婢婢于鄯州，婢婢分兵为五道拒之。
恐热退保东谷，婢婢为木栅围之，绝其水原。
恐热将百馀骑突围走保薄寒山，馀众皆降于婢婢。
夏，四月，王宰进攻泽州。
上好神仙，道士赵归真得幸，谏官屡以为言。
丙子，李德裕亦谏曰： 归真，敬宗朝罪人，不宜亲近！ 
上曰： 朕宫中无事时与之谈道涤烦耳。
至于政事，朕必问卿等与次对官，虽百归真不能惑也。 
德裕曰： 小人见势利所在，则奔趣之，如夜蛾之投烛。
闻旬日以来，归真之门，车马辐凑，愿陛下深戒之！ 
戊寅，以左仆射王起同平章事，充山南西道节度使。
起以文臣未尝执政，直除使相，前无此比，固辞。
上曰： 宰相无内外之异，朕有阙失，卿飞表以闻！ 
李德裕以州县佐官太冗，奏令吏部郎中柳仲郢裁减。
六月，仲郢奏减一千二百一十四员。
仲郢，公绰之子也。
宦官有发仇士良宿恶，于其家得兵仗数千。
诏削其官爵，籍没家赀。
秋，七月，辛卯，上与李德裕议以王逢将兵屯翼城，上曰： 闻逢用法太严，有诸？ 
对曰： 臣亦尝以此诘之，逢言： 前有白刃，法不严，其谁肯进？  
上曰： 言亦有理，卿更召而戒之！ 
德裕因言刘稹不可赦。
上曰： 固然。 
德裕曰： 昔李怀光未平，京师蝗旱，米斗千钱，太仓米供天子及六宫无数旬之储。
德宗集百官，遣中使马钦绪询之。
左散骑常侍李泌取桐叶抟破，以授钦绪献之。
德宗召问其故，对曰： 陛下与怀光君臣之分，如此叶不可复合矣！ 
由是德宗意定。
既破怀光，遂用为相，独任数年。 
上曰： 亦大是奇士！ 
上闻扬州倡女善为酒令，敕淮南监军选十七人献之。
监军请节度使杜悰同选，且欲更择良家美女，教而献之。
悰曰： 监军自受敕，悰不敢预闻！ 
监军再三请之，不从。
监军怒，具表其状，上览表默然。
左右请并敕节度使同选，上曰： 敕籓方选倡女入宫，岂圣天子所为！
杜悰不徇监军意，得大臣体，真宰相才也。
朕甚愧之！ 
遽敕监军勿复选。
甲辰，以悰同平章事，兼度支、盐铁转过使。
及悰中谢，上劳之曰： 卿不从监军之言，朕知卿有致君之心，今相卿，如得一魏征矣！ 
