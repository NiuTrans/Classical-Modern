起重光作噩六月，尽玄黓阉茂，凡一年有奇。
德宗神武圣文皇帝二
建中二年辛酉，公元七八一年
六月，庚寅，以浙江东、西观察使、苏州刺史韩滉为润州刺史、浙江东、西节度使，名其军曰镇海。
张著至襄阳，梁崇义益惧，陈兵而见之。
蔺杲得诏不敢发，驰见崇义，请命。
崇义对著号泣，竟不受诏。
著复命。
癸巳，进李希烈爵南平郡王，加汉南、汉北兵马招讨使，督诸道兵讨之。
杨炎谏曰： 希烈为董秦养子，亲任无比，卒逐秦而夺其位。
为人狼戾无亲，无功犹屈强不法，使平崇义，何以制之！ 
上不听。炎固争之，上益不平。
荆南牙门将吴少诚以取梁崇义之策干李希烈，希烈以少诚为前锋。
少诚，幽州潞人也。
时内自关中，西暨蜀、汉，南尽江、淮、闽、越，北至太原，所在出兵，而李正己遣兵扼徐州甬桥、涡口，梁崇义阻兵襄阳，运路皆绝，人心震恐。
江、淮进奉船千馀艘，泊涡口不敢进。
上以和州刺史张万福为濠州刺史。
万福驰至涡口，立马岸上，发进奉船，淄青将士停岸睥睨不敢动。
辛丑，汾阳忠武王郭子仪薨。
子仪为上将，拥强兵，程元振、鱼朝恩谗谤百端；诏书一纸征之，无不即日就道，由是谗谤不行。
尝遣使至田承嗣所，承嗣西望拜之曰： 此膝不屈于人若干年矣！ 
李灵曜据汴州作乱，公私物过汴者皆留之，惟子仪物不敢近，遣兵卫送出境。
校中书令考凡二十四，月入俸钱二万缗，私产不在焉；府库珍货山积。
家人三千人，八子、七婿皆为朝廷显官；诸孙数十人，每问安，不能尽辩，颔之而已。
仆固怀恩、李怀光、浑瑊辈皆出麾下，虽贵为王公，常颐指役使，趋走于前，家人亦以仆隶视之。
天下以其身为安危者殆三十年，功盖天下而主不疑，位极人臣而众不疾，穷奢极欲而人不非之，年八十五而终。
其将佐至大官、为名臣者甚众。
壬子，以怀、郑、河阳节度副使李艽为河阳、怀州节度使，割东畿五县隶焉。
北庭、安西自吐蕃陷河、陇，隔绝不通，伊西、北庭节度使李元忠、四镇留后郭昕帅将士闭境拒守，数遣使奉表，皆不达，声问绝者十馀年。
至是，遣使间道历诸胡自回纥中来，上嘉之。
秋，七月，戊午朔，加元忠北庭大都护，赐爵宁塞郡王；以昕为安西大都护、四镇节度使，赐爵武威郡王；将士皆迁七资。
元忠姓名，朝廷所赐也，本姓曹，名令忠；昕，子仪弟之子也。
李希烈以久雨未进军，上怪之，卢杞密言于上曰： 希烈迁延，以杨炎故也。
陛下何爱炎一日之名而堕大功？不若暂免炎相以悦之。事平复用，无伤也。 
上以为然。
庚申，以炎为左仆射，罢政事。以前永平节度使张镒为中书侍郎、同平章事。
镒，齐丘之子也。
以朔方节度使崔宁为右仆射。
丙子，赠故伊州刺史袁光庭工部尚书。
光庭天宝末为伊州刺史，吐蕃陷河、陇，光庭坚守累年，吐蕃百方诱之，不下。
粮竭兵尽，城且陷，光庭先杀妻子，然后自焚。
郭昕使至，朝廷始知之，故赠官。
辛巳，以邠宁节度使李怀光兼朔方节度使。
癸未，河东节度使马燧，昭义节度使李抱真，神策先锋都知兵马使李晟，大破田悦于临洺。
时悦攻临洺，累月不拔，城中食且尽，府库竭，士卒多死伤。
张伾饰其爱女，使出拜将士曰： 诸群守战甚苦，伾家无它物，请鬻此女为将士一日之费。 
众皆哭，曰： 愿尽死力，不敢言赏！ 
李抱真告急于朝，诏马燧将步骑二万与抱真讨悦，又遣李晟将神策兵与之俱；又诏幽州留后硃滔讨惟岳。
燧等军未出险，先遣使持书谕悦，为好语。
悦谓燧畏之，不设备，又与抱真合兵八万，东下壶关，军于邯郸，击悦支军，破之。
悦方急攻临洺，分李惟岳兵五千助杨朝光。
明日，燧等进攻朝光栅，悦将万馀人救之，燧命大将李自良等御之于双冈，令之曰： 悦得过，必斩尔！ 
自良等力战，悦军却。
燧推火车焚朝光栅，斩朝光，获首虏五千馀级。
居五日，燧等进军至临洺，悦悉众力战，凡百馀合，悦兵大败，斩首万馀级。
悦引兵夜遁，邢州围亦解。
时平卢节度使李正己已薨，子纳秘之，擅领军务。
悦求救于纳及李惟岳，纳遣大将卫俊将兵万人，惟岳遣兵三千人救之。
悦收合散卒，得二万馀人，军于洹水；淄青军其东，成德军其西，首尾相应。
马燧帅诸军进屯鄴，奏求河阳兵自助；诏河阳节度使李艽将兵会之。
八月，李纳始发丧，奏请袭父位，上不许。
梁崇义发兵至江陵，至四望，大败而归，乃收兵襄、邓。
李希烈引军循汉而上，与诸道兵会；崇义遣其将翟晖、杜少诚逆战于蛮水，希烈大破之；追至疏口，又破之。
二将请降，希烈使将其众先入襄阳慰谕军民。
崇义闭城拒守，守者开门争出，不可禁。
崇义与妻赴井死，传首京师。
范阳节度使硃滔将讨李惟岳，军于莫州。
张孝忠将精兵八千守易州，滔遣判官蔡雄说孝忠曰： 惟岳乳臭儿，敢拒朝命；今昭义、河东军已破田悦，淮宁李仆射克襄阳，计河南诸军，朝夕北向，恒、魏之亡，可伫立而须也。
使君诚能首举易州以归朝廷，则破惟岳之功自使君始，此转祸为福之策也。 
孝忠然之，遣牙官程华诣滔，遣录事参军董稹奉表诣阙，滔又上表荐之。
上悦。九月，辛酉，以孝忠为成德节度使。
命惟岳护丧归朝，惟岳不从。
孝忠德滔，为子茂和娶滔女，深相结。
壬戌，加李希烈同平章事。
初，李希烈请讨梁崇义，上对朝士亟称其忠。
黜陟使李承自淮西还，言于上曰： 希烈必立微功；但恐有功之后，偃蹇不臣，更烦朝廷用兵耳。 
上不以为然。
希烈既得襄阳，遂据之为己有，上乃思承言。
时承为河中尹，甲子，以承为山南东道节度使。
上欲以禁兵送上，承请单骑赴镇。
至襄阳，希烈置之外馆，迫胁万方，承誓死不屈，希烈乃大掠阖境所有而去。
承治之期年，军府稍完。
希烈留牙将于襄州，守其所掠财，由是数有使者往来。
承亦遣其腹心臧叔雅往来许、蔡，厚结希烈腹心周曾等，与之阴图希烈。
初，萧嵩家庙临曲江，玄宗以娱游之地，非神灵所宅，命徙之。
杨炎为相，恶京兆尹严郢，左迁大理卿。
卢杞欲陷炎，引郢为御史大夫。
先是，炎将营家庙，有宅在东都，凭河南尹赵惠伯卖之，惠伯买以为官廨，郢按之，以为有羡利。
杞召大理正田晋议法，晋以为： 律，监临官市买有羡利，以乞取论，当夺官。 
杞怒，贬晋衡州司马。
更召它吏议法，以为： 监主自盗，罪当绞。 
炎庙正直萧嵩庙地，杞因谮炎，云 兹地有王气，故玄宗令嵩徙之。
炎有异志，故于其地建庙。 
冬，十月，乙未，炎自左仆射贬崖州司马。
遣中使护送，未至崖州百里，缢杀之。
惠伯自河中尹贬费州多田尉。寻亦杀之。
辛丑，册太子妃萧氏。
癸卯，祫太庙。
先是，太祖既正东向之位，献、懿二祖皆藏西夹室，不飨。
至是，复奉献祖东向而飨之。
徐州刺史李洧，正己之从父兄也。
李纳寇宋州，彭城令太原白季庚说洧举州归国。洧从之，遣摄巡官崔程奉表诣阙，且使口奏，并白宰相，以 徐州不能独抗纳，乞领徐、海、沂三州观察使，况海、沂二州，今皆为纳有。
洧与刺史王涉、马万通素有约，苟得朝廷诏书，必能成功。 
程自外来，以为宰相一也，先白张镒，镒以告卢杞。
杞怒其不先白己，不从其请。
戊申，加洧御史大夫，充招谕使。
十一月，戊午，以永乐公主适检校比部郎中田华，上不欲违先志故也。
蜀王傀，更名遂。
辛酉，宣武节度使刘洽，神策都知兵马使曲环，滑州刺史襄平李澄，朔方大将唐朝臣，大破淄青、魏博之兵于徐州。
先是，李纳遣其将王温会魏博将信都崇庆共攻徐州，李洧遣牙官温人王智兴诣阙告急。
智兴善走，不五日而至。
上为之发朔方兵五千人，以朝臣将之，与洽、环、澄共救之。
时朔方军资装不至，旗服弊恶。宣武人嗤之曰： 乞子能破贼乎！ 
朝臣以其言激怒士卒，且曰： 都统有令，先破贼营者，营中物悉与之。 
士皆愤怒争奋。
崇庆、温攻彭城，二旬不能下，请益兵于纳。
纳遣其将石隐金将万人助之，与刘洽等相拒于七里沟。
日向暮，洽引军稍却。朔方马军使杨朝晟言于唐朝臣曰： 公以步兵负山而陈，以待两军。我以骑兵伏于山曲，贼见悬军势孤，必搏之。
我以伏兵绝其腰，必败之。 
朝臣从之。
崇庆等果将骑二千逾桥而西，追击官军，伏兵发，横击之。
崇庆等兵中断，狼狈而返，阻桥以拒官军。
其兵有争桥不得，涉水而度者。朝晟指之曰： 彼可涉，吾何为不涉！ 
遂涉水击，据桥者皆走，崇庆等兵大溃。洽等乘之，斩首八千级，溺死过半。
朔方军士尽得其辎重，旗服鲜华，乃谓宣武人曰： 乞子之功，孰与宋多？ 
宣武人皆惭。
官军乘胜逐北，至徐州城下，魏博、淄青军解围走，江、淮漕运始通。
己巳，诏削李惟岳官爵；募所部降者，赦而赏之。
甲申，淮南节度使陈少游遣兵击海州，其刺史王涉以州降。
十二月，李纳密州刺史马万通乞降；丁酉，以为密州刺史。
崔汉衡至吐蕃，赞普以敕书称贡献及赐，全以臣礼见处。又，云州之西，当以贺兰山为境，邀汉衡更请之。
丁未，汉衡遣判官与吐蕃使者入奏。上为之改敕书、境土，皆如其请。
加马燧魏博招讨使。
建中三年壬戌，公元七八二年春，正月，河阳节度使李艽引兵逼卫州，田悦守将任履虚诈降，既而复叛。
马燧等诸军屯于漳滨。
田悦遣其将王光进筑月城以守长桥，诸军不得渡。
燧以铁锁连车数百乘，实以土囊，塞其下流，水浅，诸军涉渡。
时军中乏粮，悦等深壁不战。
燧命诸军持十日粮，进屯仓口，与悦夹洹水而军。
李抱真、李艽问曰： 粮少而深入，何也？ 
燧曰： 粮少则利速战，今三镇连兵不战，欲以老我师。
我若分军击其左右，悦必救之，则我腹背受敌，战必不利。
故进军逼悦，所谓攻其所必救也。
彼苟出战，必为诸君破之。 
乃为三桥逾洹水，日往挑战，悦不出。
燧令诸军夜半起食，潜师循洹水直趋魏州，令曰： 贼至，则止为陈。 
留百骑击鼓鸣角于营中，仍抱薪持火，俟诸军毕，则止鼓角匿其旁。伺悦军毕渡，焚其桥。
军行十里所，悦闻之，帅淄青、成德步骑四万逾桥掩其后，乘风纵火，鼓噪而进。
燧按兵不动，先除其前草莽百步为战场，结陈以待之，募勇士五千馀人为前列。
悦军至，火止，气衰，燧纵岳击之，悦军大败。
神策、昭义、河阳军小却，见河东军捷，还斗，又破之。
追奔至，三桥已焚，悦军乱，赴水溺死不可胜纪，斩首二万馀级，捕虏三千馀人，尸相枕藉三十馀里。
悦收馀兵千馀人走魏州。
马燧与李抱真不协，顿兵平邑浮图，迁延不进。
悦夜至南郭，大将李长春闭关不内，以俟官军，久之，天且明，长春乃开门纳之。
悦杀长春，婴城拒守。
城中士卒不满数千，死者亲戚，号哭满街。
悦忧惧，乃持佩刀，乘马立府门外，悉集军民，流涕言曰： 悦不肖，蒙淄青、成德二丈人大恩，不量其力，辄拒朝命，丧败至此，使士大夫肝脑涂地，皆悦之罪也。
悦有老母，不能自杀，愿诸公以此刀断悦首，提出城降马仆射，自取富贵，无为与悦俱死也！ 
因从马上自投地。
将士争前抱持悦曰： 尚书举兵徇义，非私己也。
一胜一负，兵家之常。
某辈累世受恩，何忍闻此！
愿奉尚书一战，不胜则以死继之。 
悦曰： 诸公不以悦丧败而弃之，悦虽死，敢忘厚意于地下！ 
乃与诸将各断发，约为兄弟，誓同生死。
悉出府库所有及敛富民之财，得百馀万，以赏士卒，众心始定。
复召贝州刺史刑曹俊，使之整部伍，缮守备，军势复振。
李纳军于濮阳，为河南军所逼，奔还濮州，征援兵于魏州。
田悦遣军使符璘将三百骑送之，璘父令奇谓璘曰： 吾老矣，历观安、史辈叛乱者，今皆安在！
田氏能久乎！
汝因此弃逆从顺，是汝扬父名于后世也。 
啮臂而别。
璘遂与其副李瑶帅众降于马燧。
悦收族其家，令奇慢骂而死。
瑶父再春以博州降，悦从兄昂以洺州降，王光进以长桥降。
悦入城旬馀日，马燧等诸军始至城下，攻之，不克。
丙寅，李惟岳遣兵与孟祐守束鹿，硃滔、张孝忠攻拔之，进围深州。
惟岳忧惧，掌书记邵真复说惟岳，密为表，先遣弟惟简入朝；然后诛诸将之不从命者，身自入朝，使妻父冀州刺史郑诜权知节度事，以待朝命。
惟简既行，孟祐知其谋，密遣告田悦。
悦大怒，使衙官扈岌往见惟岳，让之曰： 尚书举兵，正为大夫求旌节耳，非为己也。
今大夫乃信邵真之言，遣弟奉表，悉以反逆之罪归尚书，自求雪身，尚书何负于大夫而至此邪！
若相为斩邵真，则相待如初；不然，当与大夫绝矣。 
判官毕华言于惟岳曰： 田尚书以大夫之故陷身重围，大夫一旦负之，不义甚矣。
且魏博、淄青兵强食富，足抗天下，事未可知，奈何遽为二三之计乎！ 
惟岳素怯，不能守前计，乃引邵真，对扈岌斩之。发成德兵万人，与孟祐俱围束鹿。
丙寅，硃滔、张孝忠与战于束鹿城下，惟岳大败，烧营而遁。
兵马使王武俊为左右所构，惟岳疑之，惜其才，未忍除也。
束鹿之战，使武俊为前锋，私自谋曰： 我破硃滔，则惟岳军势大振，归，杀我必矣。 
故战不甚力而败。
硃滔欲乘胜攻恒州，张孝忠引兵西北，军于义丰。
滔大惊，孝忠将佐皆怪之，孝忠曰： 恒州宿将尚多，未易可轻。
迫之则并力死斗，缓之则自相图。
诸君第观之，吾军义丰，坐待惟岳之殄灭耳。
且硃司徒言大而识浅，可与共始，难与共终也！ 
于是滔亦屯束鹿，不敢进。
惟岳将康日知以赵州归国，惟岳益疑王武俊，武俊甚惧。
或谓惟岳曰： 先相公委腹心于武俊，使之辅佐大夫，又有骨肉之亲。
武俊勇冠三军，今危难之际，复加猜阻。若无武俊，欲使谁为大夫却敌乎！ 
惟岳以为然，乃使步军使卫常宁与武俊共击赵州，又使王士真将兵宿府中以自卫。
癸未，蜀王遂更名溯。
淮南节度使陈少游拔海、密二州，李纳复攻陷之。
王武俊既出恒州，谓卫常宁曰： 武俊今幸出虎口，不复归矣！
当北归张尚书。 
常宁曰： 大夫暗弱，信任左右，观其势终为硃滔所灭。
今天子有诏，得大夫首者，以其官爵与之。中丞素为众所服，与其出亡，曷若倒戈以取大夫，转祸为福，特反掌耳。
事苟不捷，归张尚书，未晚也。 
武俊深以为然。
会惟岳使要藉谢遵至赵州城下，武俊引遵同谋取惟岳。
遵还，密告王士真。
闰月，甲辰，武俊、常宁自赵州引兵还袭惟岳。遵与士真矫惟岳命，启城门纳之。
黎明，武俊帅数百骑突入府门。士真应之于内，杀十馀人。
武俊令曰： 大夫叛逆，将士归顺，敢违拒者族！ 
众莫敢动。
遂执惟岳，收郑诜、毕华、王它奴等，皆杀之。
武俊以惟岳旧使之子，欲生送之长安。常宁曰： 彼见天子，将复以叛逆之罪归咎于中丞。 
乃缢杀之，传首京师。
深州刺史杨荣国，惟岳姊夫也，降于硃滔，滔使复其位。
复榷天下酒，惟西京不榷。
二月，戊午，李惟岳所署定州刺史杨政义降。
时河北略定，惟魏州未下。
河南诸军攻李纳于濮州，纳势日蹙。
朝廷谓天下不日可平。
甲子，以张孝忠为易、定、沧三州节度使，王武俊为恒冀都团练观察使，康日知为深赵都团练观察使，以德、林二州隶硃滔，令还镇。
滔固请深州，不许，由是怨望，留屯深州。
王武俊素轻张孝忠，自以手诛李惟岳，功在康日知上，而孝忠为节度使，己与康日知俱为都团练使，又失赵、定二州，亦不悦。
又诏以粮三千石给硃滔，马五百匹给马燧。
武俊以为朝廷不欲使故人为节度使，魏博既下，必取恒冀，故先分其粮马以弱之，疑，未肯奉诏。
田悦闻之，遣判官王侑、许士则间道至深州，说硃滔曰： 司徒奉诏讨李惟岳，旬朔之间，拔束鹿，下深州，惟岳势蹙，故王大夫因司徒胜势，得以枭惟岳之首，此皆司徒之功也。
又天子明下诏书，令司徒得惟岳城邑，皆隶本镇。今乃割深州以与日知，是自弃其信也。
且今上志欲扫清河朔，不使蕃镇承袭，将悉以文臣代武臣。
魏亡，则燕、赵为之次矣；若魏存，则燕、赵无患。然则司徒果有意矜魏博之危而救之，非徒得存亡继绝之义，亦子孙万世之利也。 
又许以贝州赂滔。
滔素有异志，闻之，大喜，即遣王侑归报魏州，使将士知有外援，各自坚。
又遣判官王郅与许士则俱诣恒州，说王武俊曰： 大夫出万死之计，诛逆首，拔乱根，康日知不出赵州，岂得与大夫同日论功！
而朝廷褒赏略同，谁不为大夫愤邑者！
今又闻有诏支粮马与邻道，朝廷之意，盖以大夫善战无敌，恐为后患，先欲贫弱军府，俟平魏之日，使马仆射北首，硃司徒南向，共相灭耳。
硃司徒亦不敢自保，使郅等效愚计，欲与大夫共救田尚书而存之。
大夫自留粮马以供军；硃司徒不欲以深州与康日知，愿以与大夫，请早定刺史以守之。
三镇连后，若耳目手足之相救，则它日永无患矣！ 
武俊亦喜，许诺，即遣判官王巨源使于滔，且令知深州事，相与刻日举兵南向。
滔又遣人说张孝忠，孝忠不从。
宣武节度使刘洽攻李纳于濮州，克其外城。
纳于城上涕泣求自新，李勉又遣人说之。
癸卯，纳遣其判官房说以其母弟经及子成务入见。
会中使宋凤朝称纳势穷蹙，不可舍，上乃因说等于禁中，纳遂归郓州，复与田悦等合。
朝廷以纳势未衰，三月，乙未，始以徐州刺史李洧兼徐、海、沂都团练观察使，海、沂已为纳所据，洧竞无所得。
李纳之初反也，其所署德州刺史李西华备守甚严，都虞候李士真密毁西华于纳，纳召西华还府，以士真代之。
士真又以诈召棣州刺史李长卿，长卿过德州，士真劫之，与同归国。
夏，四月，戊午，以士真、长卿为二州刺史。
士真求援于硃滔，滔已有异志，遣大将李济时将三千人声言助士真守德州，且召士真诣深州议军事，至则留之，使济时领州事。
庚申，吐蕃归曏日所俘掠兵民八百人。
上遣中使发卢龙、恒冀、易定兵万人诣魏州讨田悦。
王武俊不受诏，执使者送硃滔。
滔言于众曰： 将士有功者，吾奏求官勋，皆不遂。
今欲与诸君敕装共趋魏州，击破马燧以取温饱，何如？ 
皆不应。
三问，乃曰： 幽州之人，自安、史之反，从而南者无一人得还，今其遗人痛入骨髓。
况太尉、司徒皆受国宠荣，将士亦各蒙官勋，诚且愿保目前，不敢复有侥冀。 
滔默然而罢。
乃诛大将数十人，厚抚循其士卒。
康日知闻其谋，以告马燧，燧以闻。
上以魏州未下，王武俊复叛，力未能制滔。壬戌，赐滔爵通义郡王，冀以安之。
滔反谋益甚，分兵营于赵州以逼康日知，以深州授王巨源。
武俊以其子士真为恒、冀、深三州留后，将兵围赵州。
涿州刺史刘怦与滔同县人，其母，滔之姑也，滔使知幽州留后，闻滔欲救田悦，以书谏之曰： 今昌平故里，朝廷改为太尉乡、司徒里，此亦大夫不朽之名也。但以忠顺自持，则事无不济。
窃思近日务大乐战，不顾成败而家灭身屠者，安、史是也。
怦忝密亲，默而无告，是负重知。
惟司徒图之，无贻后悔。 
滔虽不用其言，亦嘉其尽忠，卒无疑贰。
滔将起兵，恐张孝忠为后患，复遣牙官蔡雄往说之。
孝忠曰： 昔者司徒发幽州，遣人语孝忠曰： 李惟岳负恩为逆 ，谓孝忠归国即为忠臣。
孝忠性直，用司徒之教。
今既为忠臣矣，不复助逆也。
且孝忠与武俊皆出夷落，深知其心最喜翻覆。
司徒勿忘鄙言，它日必相念矣！ 
雄复欲以巧辞说之，孝忠怒，欲执送京师。
雄惧，逃归。
滔乃使刘怦将兵屯要害以备之。
孝忠完城砺兵，独居强寇之间，莫之能屈。
滔将步骑二万五千发深州，至束鹿。
诘旦将行，吹角未毕，士卒忽大乱，喧噪曰： 天子令司徒归幽州，奈何违敕南救田悦！ 
滔大惧，走入驿后堂避匿。
蔡雄与兵马使宗顼等矫谓士卒曰： 汝辈勿喧，听司徒传令。 
众稍止。雄又曰： 司徒将发范阳，恩旨令得李惟岳州县即有之，司徒以幽州少丝纩，故与汝曹竭力血战以取深州，冀得其丝纩以宽汝曹赋率，不意国家无信，复以深州与康日知。
又，朝廷以汝曹有功，赐绢人十匹，至魏州西境，尽为马仆射所夺。
司徒但处范阳，富贵足矣，今兹南行，乃为汝曹，非自为也。
汝曹不欲南行，任自归北，何用喧悖，乖失军礼！ 
众闻言，不知所为，乃曰： 敕使何得不为军士守护赏物！ 
遂入敕使院，擘裂杀之。
又呼曰： 虽知司徒此行为士卒，终不如且奉诏归镇。 
雄曰： 然则汝曹各还部伍，诘朝复往深州，休息数日，相与归镇耳。 
众然后定。
滔即引军还深州，密令诸将访察唱率为乱者，得二百馀人，悉斩之，馀众股栗。
乃复举兵而南，众莫敢前却。
进，取宁晋，留屯以待王武俊。
武俊将步骑万五千取元氏，东趣宁晋。
武俊之始诛李惟岳也，遣判官孟华入见。
上问以河朔利害，华性忠直，有才略，应对慷慨。上悦，以为恒冀团练副使。
会武俊与硃滔有异谋，上遽遣华归谕旨。
华至，武俊已出师，华谏曰： 圣意于大夫甚厚，苟尽忠义，何患官爵之不崇，土地之不广，不日天子必移康中丞于它镇，深、赵终为大夫之有，何苦遽自同于逆乱乎！异日无成，悔之何及！ 
华曏在李宝臣幕府，以直道已为同列所忌，至是为副使，同列尤疾之，言于武俊曰： 华以军中阴事奏天子，请为内应，故得超迁。是将覆大夫之军，大夫宜备之。 
武俊以其旧人，不忍杀，夺职，使归私第。
田悦恃援兵将至，遣其将康愔万馀人出城西，与马燧等战于御河上，大败而还。
时两河用兵，月费百馀万缗，府库不支数月。
太常博士韦都宾、陈京建议，以为： 货利所聚，皆在富商，请括富商钱，出万缗者，借其馀以供军。
计天下不过借一二千商，则数年之用足矣。 
上从之。
甲子，诏借商人钱，令度支条上。
判度支杜佑大索长安中商贾所有货，意其不实，辄加搒捶。
帛粟麦者，皆借四分之一，封其柜窖。
百姓为之罢市，相帅遮宰相马自诉，以千万数。
卢杞始慰谕之，势不可遏，乃疾驱自他道归。
计并借商所得，才二百万缗，人已竭矣。
京，叔明之五世孙也。
甲戌，以昭义节度副使、磁州刺史卢玄卿为洺州刺史兼魏博招讨副使。
初，李抱真为泽潞节度使，马燧领河阳三城。
抱真欲杀怀州刺史杨鉥，鉥奔燧。燧纳之，且奏其无罪，抱真怒。
及同讨田悦，数以事相恨望，二人怨隙遂深，不复相见。
由是诸军逗桡，久无成功，上数遣中使和解之。
及王武俊逼赵州，抱真分麾下二千人戍邢州，燧大怒曰： 馀贼未除，宜相与戮力，乃分兵自守其地，我宁得独战邪！ 
欲引兵归。李晟说燧曰： 李尚书以邢、赵连壤，分兵守之，诚未有害。
今公遽自引去，众谓公何！ 
燧悦，乃单骑造抱真垒，相与释憾结欢。
会洺州刺史田昂请入朝，燧奏以洺州隶抱真，请玄卿为刺史，兼充招讨之副。
李晟军先隶抱真，又请兼隶燧，以示协和。
上皆从之。
卢龙节度行军司马蔡廷玉恶判官郑云逵，言于硃泚，奏贬莫州参军。
云逵妻，硃滔之女也，滔复奏为掌书记。
云逵深构廷玉于滔，廷玉又与检校大理少卿硃体微言于泚曰： 滔在幽镇，事多专擅，其性非长者，不可以兵权付之。 
滔知之，大怒，数与泚书，请杀二人者，泚不从。
由是兄弟颇有隙。
及滔拒命，上欲归罪于廷玉等以悦滔，甲子，贬廷玉柳州司户，体微万州南浦尉。
宣武节度使刘洽攻李纳之濮阳，降其守将高彦昭。
硃滔遣人以蜡书置髻中遗硃泚，欲与同反。
马燧获之，并使者送长安，泚不之知。
上驿召泚于凤翔，至，以蜡书并使者示之，泚惶恐顿首请罪。
上曰： 相去千里，初不同谋，非卿之罪也。 
因留之长安私第，赐名园、腴田、锦彩、金银甚厚，以安其意；其幽州、卢龙节度、太尉、中书令并如故。
上以幽州兵在凤翔，思得重臣代之。
卢杞忌张镒忠直，为上所重，欲出之于外，己得专总朝政，乃对曰： 硃泚名位素崇，凤翔将校班秩已高，非宰相信臣，无以镇抚，臣请自行。 
上俯首未言，巳又曰： 陛下必以臣貌寝，不为三军所伏，固惟陛下神算。 
上乃顾镒曰： 才兼文武，望重内外，无以易卿。 
镒知为杞所排而无辞以免，因再拜受命。
戊寅，以镒兼凤翔尹、陇右节度等使。
初，卢杞与御史大夫严郢共构杨炎、赵惠伯之狱，炎死，杞复忌郢。
会蔡廷玉等贬官，殿中侍御史郑詹误递文符至昭应送之，廷玉等行已至蓝田，召还而东，廷玉等以为执己送硃滔，至灵宝西，赴河死。
上闻之，骇异，卢杞因奏： 硃泚必疑以为诏旨，请遣三司使案詹。 
又言： 御史所为，必禀大夫，请并郢案之。 
狱未具，壬午，杞奏杖杀詹于京兆府；贬郢费州刺史，卒于贬所。
上初即位，崔祐甫为相，务崇宽大，故当时政声蔼然，以为有贞观之风。
及卢杞为相，知上性多忌，因以疑似离间群臣，始劝上以严刻御下，中外失望。
淮南节度使陈少游奏，本道税钱每千请增二百。
五月，丙戌，诏增它道税钱皆如淮南；又盐每斗价皆增百钱。
硃滔、王武俊自宁晋南救魏州，辛卯，诏朔方节度使李怀光将朔方及神策步骑万五千人东讨田悦，且拒滔等。
滔行至宗城，掌书记郑云逵、参谋田景仙弃滔来降。
丁酉，加河东节度使马燧同平章事。
辛亥，置义武军节度于定州，以易、定、沧三州隶之。
张光晟之杀突董也，上欲遂绝回纥，召册可汗使源休还太原。
久之，乃复遣休送突董及翳密施、大、小梅录等四丧还其国，可汗遣其宰相颉子思迦等迎之。
颉子思迦坐大帐，立休等于帐前雪中，诘以杀突董之状，欲杀者数四，供待甚薄。留五十馀日，乃得归。
可汗使人谓之曰： 国人皆欲杀汝以偿怨，我意则不然。
汝国已杀突董等，我又杀汝，如以血洗血，污益甚耳！
今吾以水洗血，不亦善乎！
唐负我马直绢百八十万匹，当速归之。 
遣其散支将军康赤心随休入见，休竟不得见可汗而还。
六月，己卯，至长安，诏以帛十万匹、金银十万两偿其马直。
休有口辩，卢杞恐其见上得幸，乘其未至，先除光禄卿。
硃滔、王武俊军至魏州，田悦具牛酒出迎，魏人欢呼动地。
滔营于惬山，是日，李怀光军亦至，马燧等盛军容迎之。
滔以为袭己，遽出陈。
怀光勇而无谋，欲乘其营垒未就击之。
燧请且休将士，观衅而动，怀光曰： 彼营垒既立，将为后患，此时不可失也。 
遂击滔于惬山之西，杀步卒千馀人，滔军崩沮。
怀光按辔观之，有喜色。
士卒争入滔营取宝货，王武俊引二千骑横冲怀光军，军分为二。滔引后继之，官军大败，蹙入永济渠溺死者不可胜数，人相蹈藉，其积如山，水为之不流，马燧等各收军保垒。
是夕，滔等堰永济渠入王莽故河，绝官军粮道及归路。明日，水深三尺馀。
马燧惧，遣使卑辞谢滔，求与诸节度归本道，奏天子，请以河北事委五郎处之。
滔欲许之，王武俊以为不可。滔不从。
秋七月，燧与诸军涉水而西，退保魏县以拒滔，滔乃谢武俊，武俊由是恨滔。
后数日，滔等亦引兵营魏县东南，与官军隔水相拒。
李纳求援于滔等，滔遣魏博兵马使信都承庆将兵助之。
纳攻宋州，不克，遣兵马使李克信、李钦遥戍濮阳、南华以拒刘洽。
甲辰，以淮宁节度使李希烈兼平卢、淄青、兗郓、登莱、齐州节度使，讨李纳。
又以河东节度使马燧兼魏博、澶相节度使。加朔方、邠宁节度使李怀光同平章事。
神策行营招讨使李晟请以所将兵北解赵州之围，与张孝忠合势图范阳，上许之，晟自魏州引兵北趋赵州，王士真解围去。
晟留赵州三日，与孝忠合兵北略恒州。
演州司马李孟秋举兵反，自称安南节度使。安南都护辅良交讨斩之。
八月，丁未，置汴东、西水陆运、两税、盐铁使二人，度支总其大要而已。
辛酉，以泾原留后姚令言为节度使。
卢杞恶太子太师颜真卿，欲出之于外。真卿谓杞曰： 先中丞传首至平原，真卿以舌舐面血。
今相公忍不相容乎！ 
杞矍然起拜，然恨之益甚。
九月，癸卯，殿中少监崔汉衡自吐蕃归，赞普遣其臣区颊赞随汉衡入见。
冬，十月，辛亥，以湖南观察使曹王皋为江南西道节度使。
皋至洪州，悉集将佐，简阅其才，得牙将伊慎、王锷等，擢为大将，引荆襄判官许孟容置幕府。
慎，兗州人；孟容，长安人也。
慎常从李希烈讨梁崇义，希烈爱其才，欲留之，慎逃归。
希烈闻皋用慎，恐为己患，遗慎七属甲，诈为复书，坠之境上。
上闻之，遣中使即军中斩慎，皋为之论雪；未报。
会江贼三千馀众入寇，皋遣慎击贼自赎；慎击破之，斩首数百级而还，由是得免。
卢杞秉政，知上必更立相，恐其分己权，乘间荐吏部侍郎关播儒厚，可以镇风俗。
丙辰，以播为中书侍郎、同平章事。政事皆决于杞，播等敛衽无所可否。
上尝从容与宰相论事，播意有所不可，起立欲言，杞目之而止。
还至中书，杞谓播曰： 以足下端悫少言，故相引至此，曏者奈何发口欲言邪！ 
播自是不复敢言。
戊辰，遣都官员外郎河中樊泽使于吐蕃，告以结盟之期。
丙子，肃王详薨。
十一月，己卯朔，加淮南节度使陈少游同平章事。
田悦德硃滔之救，与王武俊议奉滔为主，称臣事之，滔不可，曰： 惬山之捷，皆大夫二兄之力，滔何敢独居尊位！ 
于是幽州判官李子千、恒冀判官郑濡等共议： 请与郓州李大夫为四国，俱称王而不改年号，如昔诸侯奉周家正朔。
筑坛同盟，有不如约者，众共伐之。
不然，岂得常为叛臣，茫然无主，用兵既无名，有功无官爵为赏，使将吏何所依归乎！ 
滔等皆以为然。
滔乃自称冀王，田悦称魏王，王武俊称赵王，仍请李纳称齐王。
是日，滔等筑坛于军中，告天而受之。
滔为盟主，称孤；武俊、悦、纳称寡人。
所居堂曰殿，处分曰令，群下上书曰笺，妻曰妃，长子曰世子。
各以其所治州为府，置留守兼元帅，以军政委之；又置东西曹，视门下、中书省；左右内史，视侍中、中书令；馀官皆仿天朝而易其名。
武俊以孟华为司礼尚书，华竟不受，呕血死。
以兵马使卫常宁为内史监，委以军事。
常宁谋杀武俊，武俊腰斩之。
武俊遣其将张终葵寇赵州，康日知击斩之。
李希烈帅所部兵三万徙镇许州，遣所亲诣李纳，与谋共袭汴州。
遣使告李勉，云已兼领淄青，欲假道之官。
勉为之治桥、具馔以待之，而严为之备。
希烈竟不至，又密与硃滔等交通，纳亦数遣游兵渡汴以迎希烈。
由是东南转输者皆不敢由汴渠，自蔡水而上。
十二月，丁丑，李希烈自称天下都元帅、太尉、建兴王。
时硃滔等与官军相拒累月，官军有度支馈粮，诸道益兵，而滔与王武俊孤军深入，专仰给于田悦，客主日益困弊。
闻李希烈军势甚盛，颇怨望，乃相与谋遣使诣许州，劝希烈称帝，希烈由是自称天下都元帅。
司天少监徐承嗣请更造《建中正元历》；从之。
