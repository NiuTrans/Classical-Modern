起著雍摄提格八月，尽十二月，不满一年。
高祖神尧大圣光孝皇帝上之中
武德元年戊寅，公元六一八年八月，薛举遣其子仁果进围宁州，刺史胡演击却之。
郝瑗言于举曰： 今唐兵新破，关中骚动，宜乘胜直取长安。 
举然之，会有疾而止。辛巳，举卒。
太子仁果立，居于折墌城，谥举曰武帝。
上欲与李轨共图秦、陇，遣使潜诣凉州，招抚之，与之书，谓之从弟。
轨大喜，遣其弟懋入贡。
上以懋为大将军，命鸿胪少卿张俟德册拜轨为凉州总管，封凉王。
初，朝廷以安阳令吕珉为相州刺史，更以相州刺史王德仁为岩州刺史。
德仁由是怨愤，甲申，诱山东大使宇文明达入林虑山而杀之，叛归王世充。
已丑，以秦王世民为元帅，击薛仁果。
丁酉，临洮等四郡来降。
隋江都太守陈稜求得炀帝之柩，取宇文化及所留辇辂鼓吹，粗备天子仪卫，改葬于江都宫西吴公台下，其王公以下，皆列瘗于帝茔之侧。
宇文化及之发江都也，以杜伏威为历阳太守；伏威不受，仍上表于隋，皇泰主拜伏威为东道大总管，封楚王。
沈法兴亦上表于皇泰主。自称大司马、录尚书事、天门公，承制置百官，以陈杲仁为司徒，孙士汉为司空，蒋元超为左仆射，殷芊为左丞，徐令言为右丞，刘子翼为选部侍郎，李百药为府椽。
百药，德林之子也。
九月，隋襄国通守陈君宾来降，拜邢州刺史。
君宾，伯山之子也。
虞州刺史韦义节攻隋河东通守尧君素，久不下，军数不利；壬子，以工部尚书独孤怀恩代之。
初，李密既杀翟让，颇自骄矜，不恤士众；仓粟虽多，无府库钱帛，战士有功，无以为赏；又厚抚初附之人，众心颇怨。
徐世勣尝因宴会刺讥其短；密不怿，使世勣出镇黎阳，虽名委任，实亦疏之。
密开洛口仓散米，无防守典当者，又无文券，取之者随意多少；或离仓之后，力不能致，委弃衢路，自仓城至郭门，米厚数寸，为车马所轥践；群盗来就食者并家属近百万口，无甕盎，织荆筐淘米，洛水两岸十里之间，望之皆如白沙。
密喜，谓贾闰甫曰： 此可谓足食矣！ 
闰甫对曰： 国以民为本，民以食为天。
今民所以襁负如流而至者，以所天在此故也。
而有司曾无爱吝，屑越如此！窃恐一旦米尽民散，明公孰与成大业哉！ 
密谢之，即以闰甫判司仓参军事。
密以东都兵数败微弱，而将相自相屠灭，谓朝夕可平。王世充既专大权，厚赏将士，缮治器械，亦阴图取密。
时隋军乏食，而密军少衣，世充请交易，密难之；长史邴元真等各求私利，劝密许之。
先是，东都人归密者，日以百数；既得食，降者益少，密悔而止。
密破宇文化及还，其劲卒良马多死，士卒疲病。
世充欲乘其弊击之，恐人心不壹，乃诈称左军卫士张永通三梦周公，令宣意于世充，当勒兵相助击贼。
乃为周公立庙，每出兵，辄先祈祷。
世充令巫宣言周公欲令仆射急讨李密，当有大功，不即兵皆疫死。
世充兵多楚人，信妖言，皆请战。
世充简练精锐得二万馀人，马二千馀匹，壬子，出师击密，旗幡之上皆书永通字，军容甚盛。
癸丑，至偃师，营于通济渠南，作三桥于渠上。
密留王伯当守金墉，自引精兵出偃师北，阻邙山以待之。
密召诸将会议，裴仁基曰： 世充悉众而至，洛下必虚，可分兵守其要路，令不得东，简精兵三万，傍河西出以逼东都。
世充还，我且按甲；世充再出，我又逼之。
如此，则我有馀力，彼劳奔命，破之必矣。 
密曰： 公言大善。
今东都兵有三不可当：兵仗精锐，一也；决计深入，二也；食尽求战，三也。
我但乘城固守，蓄力以待之；彼欲斗不得，求走无路，不过十日，世充之头可致麾下。 
陈智略、樊文超、单雄信皆曰： 计世充战卒甚少，屡经摧破，悉已丧胆。
《兵法》曰 倍则战 ，况不啻倍哉！
且江、淮新附之士，望因此机展其勋效；及其锋而用之，可以得志。 
于是诸将喧然，欲战者什七八，密惑于众议而从之。
仁基苦争不得，击地叹曰： 公后必悔之！ 
魏征言于长史郑颋曰： 魏公虽骤胜，而骁将锐卒多死，战士心怠，此二者难以应敌。且世充乏食，志在死战，难与争锋，未若深沟高垒以拒之，不过旬月，世充粮尽，必自退，追而击之，蔑不胜矣。 
颋曰： 此老生之常谈耳。 
征曰： 此乃奇策，何谓常谈！ 
拂衣而起。
程知节将内马军与密同营在北邙山上，单雄信将外马军营于偃师城北。
世充遣数百骑渡通济渠攻雄信营，密遣裴行俨与知节助之。
行俨先驰赴敌，中流矢，附于地；知节救之，杀数人，世充军披靡，乃抱行俨重骑而还；为世充骑所逐，刺槊洞过，知节回身捩折其槊，兼斩追者，与行俨俱免。
会日暮，各敛兵还营。
密骁将孙长乐等十馀人皆被重创。
密新破宇文化及，有轻世充之心，不设壁垒。
世充夜遣二百馀骑潜入北山，伏溪谷中，命军士皆秣马蓐食。
甲寅旦，将战，世充誓众曰： 今日之战，非直争胜负；死生之分，在此一举。
若其捷也，富贵固所不论；若其不捷，必无一人获免。
所争者死，非独为国，各宜勉之！ 
迟明，引兵薄密。
密出兵应之，未及成列，世充纵兵击之。
世充士卒皆江、淮剽勇，出入如飞。
世充先索得一人貌类密者，缚而匿之。战方酣，使牵以过陈前，噪曰： 已获李密矣！ 
士卒皆呼万岁。
其伏兵发，乘高而下，驰压密营，纵火焚其庐舍。
密众大溃，其将张童仁、陈智略皆降，密与万馀人驰向洛口。
世充夜围偃师；郑颋守偃师，其部下翻城纳世充。
初，世充家属在江都，随宇文化及至滑台，又随王轨入李密，密留于偃师，欲以招世充。
及偃师破，世充得其兄世伟、子玄应、虔恕、琼等，又获密将佐裴仁基、郑颋、祖君彦等数十人。
世充于是整兵向洛口，得邴元真妻子、郑虔象母及密诸将子弟，皆抚慰之，令潜呼其父兄。
初，邴元真为县吏，坐赃亡命，从翟让于瓦冈；让以其尝为吏，使掌书记。
及密开幕府，妙选时英，让荐元真为长史；密不得已用之，行军谋画，未尝参预。
密西拒世充，留元真守洛口仓。
元真性贪鄙，宇文温谓密曰： 不杀元真，必为公患。 
密不应。
元真知之，阴谋叛密；杨庆闻之，以告密，密固疑焉。
至是，密将入洛口城，元真已遣人潜引世充矣。
密知而不发，因与众谋，待世充兵半济洛水，然后击之。
世充军至，密候骑不时觉，比将出战，世充军悉已济矣。
单雄信等又勒兵自据；密自度不能支，帅麾下轻骑奔虎牢，元真遂以城降。
初，雄信骁捷，善用马槊，名冠诸军，军中号曰 飞将 。
彦藻以雄信轻于去就，劝密除之；密爱其才，不忍也。
及密失利，雄信遂以所部降世充。
密将如黎阳，或曰： 杀翟让之际，徐世勣几死，今失利而就之，安可保乎！ 
时王伯当弃金墉保河阳，密自虎牢归之，引诸将共议。
密欲南阻河，北守太行，东连黎阳，以图进取。
诸将皆曰： 今兵新失利，众心危惧，若更停留，恐叛亡不日而尽。
又人情不愿，难以成功。 
密曰： 孤所恃者众也，众既不愿，孤道穷矣。 
欲自刎以谢众。
伯当抱密号绝，众皆悲泣，密复曰： 诸君幸不相弃，当共归关中；密身虽无功，诸君必保富贵。 
府掾柳燮曰： 明公与唐公同族，兼有畴昔之好；虽不陪起兵，然阻东都，断隋归路，使唐公不战而据长安，此亦公之功也。 
众咸曰： 然。 
密又谓王伯当曰： 将军室家重大，岂复与孤俱行哉！ 
伯当曰： 昔萧何尽帅子弟以从汉王，伯当恨不兄弟俱从，岂以公今日失利遂轻去就乎！
纵身分原野，亦所甘心！ 
左右莫不感激，从密入关者凡二万人。
于是密之将帅、州县多降于隋。
硃粲亦遣使降隋，皇泰主以粲为楚王。
甲寅，秦州总管窦轨击薛仁果，不利；骠骑将军刘感镇泾州，仁果围之。
城中粮尽，感杀所乘马以分将士，感一无所啖，唯煮马骨取汁和木屑食之。
城垂陷者数矣，会长平王叔良将士至泾州，仁果乃扬言食尽，引兵南去；乙卯，又遣高墌人伪以城降。
叔良遣感帅众赴之，己未，至城下，扣城中人曰： 贼已去，可逾城入。 
感命烧其门，城上下水灌之。感知其诈，遣步兵先还，自帅精兵为殿。
俄而城上举三烽，仁果兵自南原大下，战于百里细川，唐军大败，感为仁果所擒。
仁果复围泾州，令感语城中云： 援军已败，不如早降。 
感许之，至城下，大呼曰： 逆贼饥馁，亡在朝夕，秦王帅数十万众，四面俱集，城中勿优，勉之！ 
仁果怒，执感，于城旁埋之至膝，驰骑射之；至死，声色逾厉。
叔良婴城固守，仅能自全。
感，丰生之孙也。
庚申，陇州刺史陕人常达击薛仁果于宜禄川，斩首千余级。
上遣从子襄武公琛、太常卿郑元璹以女妓遗始毕可汗。
壬戌，始毕复遣骨咄禄特勒来。
癸亥，白马道士傅仁均造《戊寅历》成，奏上，行之。
薛仁果屡攻常达，不能克，乃遣其将仵士政以数百人诈降，达厚抚之。
乙丑，士政伺隙以其徒劫达，拥城中二千人降于仁果。
达见仁果，词色不屈，仁果壮而释之。
奴贼帅张贵谓达曰： 汝识我乎？ 
达曰： 汝逃死奴贼耳！ 
贵怒，欲杀之，人救之，获免。
辛未，追谥隋太上皇为炀帝。
宇文化及至魏县，张恺等谋去之；事觉，化及杀之。
腹心稍尽，兵势日蹙，兄弟更无他计，但相聚酣宴，奏女乐。
化及醉，尤智及曰： 我初不知，由汝为计，强来立我。
今所向无成，士马日散，负弑君之名，天下所不容。今者灭族，岂不由汝乎！ 
持其两子而泣。
智及怒曰： 事捷之日，初不赐尤，及其将败，乃欲归罪，何不杀我以降窦建德！ 
数相斗阋，言无长幼；醒而复饮，以此为恒。
其众多亡，化及自知必败，叹曰： 人生固当死，岂不一日为帝乎！ 
于是鸩杀秦王浩，即皇帝位于魏县，国号许，改元天寿，署置百官。
冬，十月，壬申朔，日有食之。
戊寅，宴突厥骨咄禄，引骨咄禄升御坐以宠之。
李密将至，上遣使迎劳，相望于道。
密大喜，谓其徒曰： 我拥众百万，一朝解甲归唐，山东连城数百，知我在此，遣使招之，亦当尽至；比于窦融，功亦不细，岂不以一台司见处乎！ 
己卯，至长安，有司供待稍薄，所部兵累日不得食，众心颇怨。
既而以密为光禄卿、上柱国，赐爵邢国公。
密既不满望，朝臣又多轻之，执政者或来求贿，意甚不平；独上亲礼之，常呼为弟，以舅子独孤氏妻之。
庚辰，诏右翊卫大将军淮安王神通为山东道安扶大使，山东诸军并受节度；以黄门侍郎崔民幹为副。
邓州刺史吕子臧与抚慰使马元规击硃粲，破之。
子臧言于元规曰： 粲新败，上下危惧，请并力击之，一举可灭。
若复迁延，其徒稍集，力强食尽，致死于我，为患方深。 
元规不从。
子臧请独以所部兵击之，元规不许。
既而粲收集余众，兵复大振，自称楚帝于冠军，改元昌达，进攻邓州。
子臧抚膺谓元规曰： 老夫今坐公死矣！ 
粲围南阳，会霖雨城坏，所亲劝子臧降。子臧曰： 安有天子方伯降贼者乎！ 
帅麾下赴敌而死。
俄而城陷，元规亦死。
癸未，王世充收李密美人珍宝及将卒十余万人还东都，陈于阙下。
乙酉，皇泰主大赦。
丙戌，以世充为太尉、尚书令，内外诸军事，仍使之开太尉府，备置官属，妙选人物。
世充以裴仁基父子骁勇，深礼之。
徐文远复入东都，见世充，必先拜。
或问曰： 君倨见李密而敬王公，何也？ 
文远曰： 魏公，君子也，能容贤士；王公，小人也，能杀故人，吾何敢不拜！ 
李密总管李育德以武陟来降，拜陟州刺史。
育德，谔之孙也。
其余将佐刘德威、贾闰甫、高季辅等，或以城邑，或帅众，相继来降。
初，北海贼帅綦公顺帅其徒三万攻郡城，已克其外郭，进攻子城；城中食尽，公顺自谓克在旦夕，不为备。
明经刘兰成纠合城中骁健百余人袭击之，城中见兵继之，公顺大败，弃营走，郡城获全。
于是郡官及望族分城中民为六军，各将之，兰成亦将一军。
有宋书佐者，离间诸军曰： 兰成得众心，必为诸人不利，不如杀之。 
众不忍杀，但夺其兵以授宋书佐。
兰成恐终及祸，亡奔公顺。公顺军中喜噪，欲奉以为主，固辞，乃以为长史，军事咸听焉。
居五十余日，兰成简军中骁健者百五十人，往抄北海。
距城四十里，留十人，使多芟草，分为百余积；二十里，又留二十人，各执大旗；五六里，又留三十人，伏险要；兰成自将十人，夜，距城一里许潜伏；余八十人分置便处，约闻鼓声即抄取人畜亟去，仍一时焚积草。
明晨，城中远望无烟尘，皆出樵牧。
日向中，兰成以十人直抵城门，城上钲鼓乱发；伏兵四出，抄掠杂畜千余头及樵牧者而去。
兰成度抄者已远，徐步而还。
城中虽出兵，恐有伏兵，不敢急追；又见前有旌旗、烟火，遂不敢进而还。
既而城中知兰成前者众少，悔不穷追。
居月余，兰成谋取郡城，更以二十人直抵城门。
城中人竞出逐之，行未十里，公顺将大军总至。
郡兵奔驰还城，公顺进兵围之，兰成一言招谕，城中人争出降。
兰成抚存老幼，礼遇郡官，见宋书佐，亦礼之如旧，仍资送出境，内外安堵。
时海陵贼帅臧君相闻公顺据北海，帅其众五万来争之；公顺众少，闻之大惧。
兰成为公顺画策曰： 君相今去此尚远，必不为备，请将军倍道袭击其营。 
公顺从之，自将骁勇五千人，赍熟食，倍道袭之。
将至，兰成与敢死士二十人前行，距君相营五十里，见其抄者负担向营，兰成亦与其徒负担蔬米、烧器，诈为抄者，择空而行听察，得其号及主将姓名；至暮，与贼比肩而入，负担巡营，知其虚实，得其更号。
乃于空地燃火营食，至三鼓，忽于主将幕前交刀乱下，杀百余人，贼众惊扰；公顺兵亦至，急攻之，君相仅以身免，俘斩数千，收其资粮甲仗以还。由是公顺党众大盛。
及李密据洛口，公顺以众附之，密败，亦来降。
隋末群盗起，冠军司兵李袭誉说西京留守阴世师遣兵据永丰仓，发粟以赈穷乏，出库物赏战士，移檄郡县，同心讨贼；世师不能用。
乃求募兵山南，世师许之。
上克长安，自汉中召还，为太府少卿；乙未，附袭誉籍于宗正。
袭誉，袭志之弟也。
丙申，硃粲寇淅州，遣太常卿郑元璹帅步骑一万击之。
是月，纳言窦抗罢为左武候大将军。
十一月，乙巳，凉王李轨即皇帝位，改元安乐。
戊申，王轨以滑州来降。
薛仁果之为太子也，与诸将多有隙；及即位，众心猜惧。
郝瑗哭举得疾，遂不起，由是国势浸弱。
秦王世民至高墌，仁果使宗罗睺将兵拒之；罗侯数挑战，世民坚壁不出。
诸将咸请战，世民曰： 我军新败，士气沮丧，贼恃胜而骄，有轻我心，宜闭垒以待之。
彼骄我奋，可一战而克也。 
乃令军中曰： 敢言战者斩！ 
相持六十余日，仁果粮尽，其将梁胡郎等帅所部来降。
世民知仁果将士离心，命行军总管梁实营于浅水原以诱之。
罗侯大喜，尽锐攻之，梁实守险不出；营中无水，人马不饮者数日。
罗侯攻之甚急；世民度贼已疲，谓诸将曰： 可以战矣！ 
迟明，使右武候大将军宠玉陈于浅水原。
罗侯并兵击之，玉战，几不能支，世民引大军自原北出其不意，罗侯引兵还战。
世民帅骁骑数十先陷陈，唐兵表里奋击，呼声动地。罗侯士卒大溃，斩首数千级。
世民帅二千余骑追之，窦轨叩马苦谏曰： 仁果犹据坚城，虽破罗侯，未可轻进，请且按兵以观之。 
世民曰 吾虑之久矣，破竹之势，不可失也，舅勿复言！ 
遂进。
仁果陈于城下，世民据泾水临之，仁果骁将浑幹等数人临陈来降。
仁果惧，引兵入城拒守。
日向暮，大军继至，遂围之。
夜半，守城者争自投下。
仁果计穷，己酉，出降；得其精兵万馀人，男女五万口。
诸将皆贺，因问曰： 大王一战而胜，遽舍步兵，又无攻具，轻骑直造城下，众皆以为不克，而卒取之，何也？ 
世民曰： 罗侯所将皆陇外之人，将骁卒悍；吾特出其不意而破之，斩获不多。
若缓之，则皆入城，仁果抚而用之，未易克也；急之，则散归陇外。折墌虚弱，仁果破胆，不暇为谋，此吾所以克也。 
众皆悦服。
世民所得降卒，悉使仁果兄弟及宗罗侯、翟长孙等将之，与之射猎，无所疑间。贼畏威衔恩，皆愿效死。
世民闻褚亮名，求访，获之，礼遇甚厚，引为王府文学。
上遣使谓世民曰： 薛举父子多杀我士卒，必尽诛其党以谢冤魂。 
李密谏曰： 薛举虐杀不辜，此其所以亡也，陛下何怨焉？
怀服之民，不可不抚。 
乃命戮其谋首，余皆赦之。
上使李密迎秦王世民于豳州，密自恃智略功名，见上犹有傲色；及见世民，不觉惊服，私谓殷开山曰： 真英主也！不如是，何以定祸乱乎！ 
诏以员外散骑常侍姜謩为秦州刺史，謩抚以恩信，盗贼悉归首，士民安之。
徐世勣据李密旧境，未有所属。
魏征随密至长安，乃自请安集山东，上以为秘书丞，乘传至黎阳，遗徐世勣书，劝之早降。
世勣遂决计西向，谓长史阳翟郭孝恪曰： 此众土地，皆魏公有也；吾若上表献之，是利主之败，自为功以邀富贵也，吾实耻之。
今宜籍郡县户口士马之数以启魏公，使自献之。 
乃遣孝恪诣长安，又运粮以饷淮安王神通。
上闻世勣使者至，无表，止有启与密，甚怪之。
孝恪具言世勣意，上乃叹曰： 徐世勣不背德，不邀功，真纯臣也！ 
赐姓李。
以孝恪为宋州刺史，使与世勣经营虎牢以东，所得州县，委之选补。
癸丑，独孤怀恩攻尧君素于蒲坂。
行军总管赵慈景尚帝女桂阳公主，为君素所擒，枭首城外，以示无降意。
癸亥，秦王世民至长安，斩薛仁果于市，上赐常达帛三百段。
赠刘感平原郡公，谥忠壮。
扑杀仵士政于殿庭。以张贵尤淫暴，腰斩之。
上享劳将士，因谓群臣曰： 诸公共相翊戴以成帝业，若天下承平，可共保富贵。
使王世充得志，公等岂有种乎！
如薛仁果君臣，岂可不以为前鉴也！ 
己巳，以刘文静为户部尚书，领陕东道行台左仆射，复殷开山爵位。
李密骄贵日久，又自负归国之功，朝廷待之不副本望，郁郁不乐。
尝遇大朝会，密为光禄卿，当进食，深以为耻；退，以告左武卫大将军王伯当。
伯当心亦怏怏，因谓密曰： 天下事在公度内耳。
今东海公在黎阳，襄阳公在罗口，河南兵马，屈指可计，岂得久如此也！ 
密大喜，乃献策于上曰： 臣虚蒙荣宠，安坐京师，曾无报效；山东之众皆臣故时麾下，请往收而抚之。凭藉国威，取王世充如拾地芥耳！ 
上闻密故将士多不附世充，亦欲遣密往收之。群臣多谏曰： 李密狡猾好反，今遣之，如投鱼于泉，放虎于山，必不返矣！ 
上曰： 帝王自有天命，非小子所能取。
借使叛去，如以蒿箭射蒿中耳！
今使二贼交斗，吾可以坐收其弊。 
辛未，遣密诣山东，收其馀众之未下者。
密请与贾闰甫偕行，上许之，命密及闰甫同升御榻，赐食，传饮卮酒曰： 吾三人同饮是酒，以明同心；善建功名，以副朕意。丈夫一言许人，千金不易。
有人确执不欲弟行，朕推赤心于弟，非他人所能间也。 
密、闰甫再拜受命。
上又以王伯当为密副而遣之。
有大鸟五集于乐寿，群鸟数万从之，经日乃去。
窦建德以为己瑞，改元五凤。
宗城人有得玄圭献于建德者，宋正本及景城丞会稽孔德绍皆曰： 此天所以赐大禹也，请改国号曰夏。 
建德从之，以正本为纳言，德绍为内史侍郎。
初，王须拔掠幽州，中流矢死，其将魏刀儿代领其众，据深泽，掠冀、定之间，众至十万，自称魏帝。
建德伪与连和，刀儿弛备，建德袭击破之，遂围深泽；其徒执刀儿降，建德斩之，尽并其众。
易、定等州皆降，唯冀州刺史麹稜不下，稜婿崔履行，暹之孙也，自言有奇术，可使攻者自败，稜信之。
履行命守城者皆坐，毋得妄斗，曰： 贼虽登城，汝曹勿怖，吾将使贼自缚。 
于是为坛，夜，设章醮，然后自衣衰绖，杖竹登北楼恸哭；又令妇女升屋四向振裙。
建德攻之急，稜将战，履行固止之。
俄而城陷，履行哭犹未已。
建德见稜，曰： 卿忠臣也！ 
厚礼之，以为内史令。
十二月，壬申，诏以秦王世民为太尉、使持节、陕东道大行台，其蒲州、河北诸府兵马并受节度。
癸酉，西突厥曷娑那可汗自宇文化及所来降。
隋将尧君素守河东，上遣吕绍宗、韦义节、独孤怀恩相继攻之，俱不下。
时外围严急，君素为木鹅，置表于颈，具论事势，浮之于河；河阳守者得之，达于东都。皇泰主见而叹息，拜君素金紫光禄大夫。
宠玉、皇甫无逸自东都来降，上悉遣诣城下，为陈利害，君素不从。又赐金券，许以不死。
其妻又至城下，谓之曰： 隋室已亡，君何自苦！ 
君素曰： 天下名义，非妇人所知！ 
引弓射之，应弦而倒。
君素亦自知不济，然志在守死，每言及国家，未尝不歔欷。
谓将士曰： 吾昔事主上于籓邸，大义不得不死。
必若隋祚永终，天命有属，自当断头以付诸君，听君等持取富贵。
今城池甚固，仓储丰备，大事犹未可知，不可横生心也！ 
君素性严明，善御众，下莫敢叛。
久之，仓粟尽，人相食；又获外人，微知江都倾覆。
丙子，君素左右薛宗、李楚客杀君素以降，传首长安。
君素遣朝散大夫解人王行本将精兵七百在它所，闻之，赴救，不及，因捕杀君素者党与数百人，悉诛之，复乘城拒守。独孤怀恩引兵围之。
丁酉，隋襄平太守邓暠以柳城、北平二郡来降；以暠为营州总管。
辛巳，太常卿郑元璹击硃粲于商州，破之。
初，宇文化及遣使招罗艺，艺曰： 我，隋臣也！ 
斩其使者，为炀帝发丧，临三日。
窦建德、高开道各遣使招之，艺曰： 建德、开道，皆剧贼耳。
吾闻唐公已定关中，人望归之。
此真吾主也，吾将从之，敢沮议者，斩！ 
会张道源慰抚山东，艺遂奉表，与渔阳、上谷等诸郡皆来降。
癸未，诏以艺为幽州总管。
薛万均，世雄之子也，与弟万彻俱以勇略为艺所亲待，诏以万均为上柱国、永安郡公，万彻为车骑将军、武安县公。
窦建德既克冀州，兵威益盛，帅众十万寇幽州。
艺将逆战，万均曰： 彼众我寡，出战必败。不若使羸兵背城阻水为陈，彼必渡水击我。
万均请以精骑百人伏于城旁，俟其半渡击之，蔑不胜矣。 
艺从之。
建德果引兵渡水，万均邀击，大破之。
建德竟不能至其城下，乃分兵掠霍堡及雍奴等县；艺复邀击，败之。
凡相拒百余日，建德不能克，乃还乐寿。
艺得隋通直谒者温彦博，以为司马。
艺以幽州归国，彦博赞成之；诏以彦博为幽州总管府长史，未几，征为中书侍郎。
兄大雅，时为黄门侍郎，与彦博对居近密，时人荣之。
以西突厥曷娑那可汗为归义王。曷娑那献大珠，上曰： 珠诚至宝；然朕宝王赤心，珠无所用。 
竟还之。
乙酉，车驾幸周氏陂，过故墅。
初，羌豪旁企地以所部附薛举，及薛仁果败，企地来降，留长安，企地不乐，帅其众数千叛，入南山，出汉川，所过杀掠。
武候大将军宠玉击之，为企地所败。
行至始州，掠女子王氏，与俱醉卧野外；王氏拔其佩刀，斩首送梁州，其众遂溃。
诏赐王氏号崇义夫人。
壬辰，王世充帅众三万围谷州，刺史任瑰拒却之。
上使李密分其麾下之半留华州，将其半出关。
长史张宝德预在行中，恐密亡去，罪相及；上封事，言其必叛。
上意乃中变，又恐密惊骇，乃降敕书劳来，令密留所部徐行，单骑入朝，更受节度。
密至稠桑，得敕，谓贾闰甫曰： 敕遣我去，无故复召我还，天子向云， 有人确执不许 ，此谮行矣。
吾今若还，无复生理，不若破桃林县，收其兵粮，北走渡河。
比信达熊州，吾已远矣。
苟得至黎阳，大事必成。
公意如何？ 闰甫曰： 主上待明公甚厚；况国家姓名，著在图谶，天下终当一统。
明公既已委质，复生异图，任瑰、史万宝据熊、穀二州，此事朝举，彼兵夕至，虽克桃林，兵岂暇集，一称叛逆，谁复容人！
为明公计，不若且应朝命，以明元无异心，自然浸润不行；更欲出就山东，徐思其便可也。 
密怒曰： 唐使吾与绛、灌同列，何以堪之！
且谶文之应，彼我所共。
今不杀我，听使东行，足明王者不死；纵使唐遂定关中，山东终为我有。
天与不取，乃欲束手投人！
公，吾之心腹，何意如是！
若不同心，当斩而后行！ 
闰甫泣曰： 明公虽云应谶，近察天人，稍已相违。
今海内分崩，人思自擅，强者为雄；明公奔亡甫尔，谁相听受！
且自翟让受戮之后，人皆谓明公弃恩忘本，今日谁肯复以所有之兵束手委公乎！
彼必虑公见夺，逆相拒抗，一朝失势，岂有容足之地哉！
自非荷恩殊厚者，讵能深言不讳乎！
愿明公熟思之，但恐大福不再。
苟明公有所措身，闰甫亦何辞就戮！ 
密大怒，挥刃欲击之；王伯当等固请，乃释之。
闰甫奔熊州。
伯当亦止密，以为未可，密不从。
伯当乃曰： 义士之志，不以存亡易心。
公必不听，伯当与公同死耳，然终恐无益也。 
密因执使者，斩之。
庚子旦，密绐桃林县官曰： 奉诏暂还京师，家人请寄县舍。 
乃简骁勇数十人，著妇人衣，戴羃，藏刀裙下，诈为妻妾，自帅之入县舍。须臾，变服突出，因据县城。
驱掠徒众，直趣南山，乘险而东，遣人驰告故将伊州刺史襄城张善相，令以兵应接。
右翊卫将军史万宝镇熊州，谓行军总管盛彦师曰： 李密，骁贼也，又辅以王伯当，今决策而叛，殆不可当也。 
彦师笑曰： 请以数千之众邀之，必枭其首。 
万宝曰： 公以何策能尔？ 
彦师曰： 兵法尚诈，不可为公言之。 
即帅众逾熊耳山南，据要道，令弓弩夹路乘高，刀楯伏于溪谷，令之曰： 俟贼半渡，一时俱发。 
或问曰： 闻李密欲向洛州，而公入山，何也？ 
彦师曰： 密声言向洛，实欲出人不意，走襄城，就张善相耳。
若贼入谷口，我自后追之，山路险隘，无所施力，一夫殿后，必不能制。
今吾先得入谷，擒之必矣。 
李密既渡陕，以为馀不足虑，遂拥众徐行，果逾山南出。
彦师击之，密众首尾断绝，不得相救。
遂斩密及伯当，俱传首长安。
彦师以功赐爵葛国公，仍领熊州。
李世勣在黎阳，上遣使以密首示之，告以反状。
世勣北面拜伏号恸，表请收葬；诏归其尸。
世勣为之行服，备君臣之礼。大具仪卫，举军缟素，葬密于黎阳山南。
密素得士心，哭者多欧血。
隋右武卫大将军李景守北平，高开道围之，岁余不能克。
辽西太守邓暠将兵救之，景帅其众迁于柳城；后将还幽州，于道为盗所杀。
开道遂取北平，进陷渔阳郡，有马数千匹，众且万，自称燕王，改元始兴，都渔阳。
怀戎沙门高昙晟因县令设斋，士民大集，昙晟与僧五千人拥斋众而反，杀县令及镇将，自称大乘皇帝，立尼静宣为邪输皇后，改元法轮。
遣使招开道，立为齐王。
开道帅众五千人归之，居数月，袭杀昙晟，悉并其众。
有犯法不至死者，上特命杀之。
监察御史李素立谏曰： 三尺法，王者所与天下共也；法一动摇，人无所措手足。
陛下甫创鸿业，奈何弃法！
臣忝法司，不敢奉诏。 
上从之。
自是特承恩遇，命所司授以七品清要官；所司拟雍州司户，上曰： 此官要而不清。 
又拟秘书郎。上曰： 此官清而不要。 
遂擢授侍御史。
素立，义深之曾孙也。
上以舞胡安叱奴为散骑侍郎。
礼部尚书李纲谏曰： 古者乐工不与士齿，虽贤如子野、师襄，皆终身继世不易其业。
唯齐末封曹妙达为王，安马驹为开府，有国家者以为殷鉴。
今天下新定，建义功臣，行赏未遍，高才硕学，犹滞草莱；而先擢舞胡为五品，使鸣玉曳组，趋翔廊庙，非所以规模后世也。 
上不从，曰： 吾业已授之，不可追也。 
陈岳论曰：受命之主，发号施令，为子孙法；一不中理，则为厉阶。
今高祖曰： 业已授之，不可追 ，苟授之而是，则已；授之而非，胡不可追欤！
君人之道，不得不以 业已授之 为诫哉！
李轨吏部尚书梁硕，有智略，轨常倚之以为谋主。
硕见诸胡浸盛，阴劝轨宜加防察，由是与户部尚书安修仁有隙。
轨子仲琰尝诣硕，硕不为礼，乃与修仁共谮硕于轨，诬以谋反，轨鸩硕，杀之。
有胡巫谓轨曰： 上帝当遣玉女自天而降。 
轨信之，发民筑台以候玉女，劳费甚广。
河右饥，人相食，轨倾家财以赈之；不足，欲发仓粟，召群臣议之。曹珍等皆曰： 国以民为本，岂可爱仓粟而坐视其死乎！ 
谢统师等皆故隋官，心终不服，密与群胡为党，排轨故人，乃诟珍曰： 百姓饿者自是羸弱，勇壮之士终不至此。
国家仓粟以备不虞，岂可散之以饲羸弱！
仆射苟悦人情，不为国计，非忠臣也。 
轨以为然，由是士民离怨。
