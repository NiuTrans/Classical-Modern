起柔兆摄提格，尽昭阳作噩，凡八年。
玄宗至道大圣大明孝皇帝中之上
开元十四年丙寅，公元七二六年
春，正月，癸未，更立契丹松漠王李邵固为广化王，奚饶乐王李鲁苏为奉诚王。以上从甥陈氏为东华公主，妻邵固；以成安公主之女韦氏为东光公主，妻鲁苏。
张说奏： 今之五礼，贞观、显庆两曾修纂，前后颇有不同，其中或未折衷。
望与学士等讨论古今，删改施行。 
制从之。
邕州封陵獠梁大海等据宾、横州反；二月，己酉，遣内侍杨思勖发兵讨之。
上召河南尹崔隐甫，欲用之，中书令张说薄其无文，奏拟金吾大将军；前殿中监崔日知素与说善，说荐为御史大夫；上不从。
丙辰，以日知为左羽林大将军，丁巳，以隐甫为御史大夫。
隐甫由是与说有隙。
说有才智而好贿，百官白事有不合者，好面折之，至于叱骂。
恶御史中丞宇文融之为人，且患其权重，融所建白，多抑之。
中书舍人张九龄言于说曰： 宇文融承恩用事，辩给多权数，不可不备。 
说曰： 鼠辈何能为！ 
夏，四月，壬子，隐甫、融及御史中丞李林甫共奏弹说 引术士占星，徇私僭侈，受纳贿赂。 
敕源乾曜及刑部尚书韦抗、大理少卿明珪与隐甫等同于御史台鞫之。
林甫，叔良之曾孙；抗，安石之从父兄子也。
丁巳，以户部侍郎李元纮为中书侍郎、同平章事。
元纮以清俭著，故上用为相。
源乾曜等鞫张说，事颇有状，上使高力士视说，力士还奏： 说蓬首垢面，席藁，食以瓦器，惶惧待罪。 
上意怜之。
力士因言说有功于国，上以为然。
庚申，但罢说中书令，馀如故。
丁卯，太子太傅岐王范薨，赠谥惠文太子。
上为之撤膳累旬，百官上表固请，然后复常。
丁亥，太原尹张孝嵩奏： 有李子峤者，自称皇子，云生于潞州，母曰赵妃。 
上命杖杀之。
辛丑，于定、恒、莫、易、沧五州置军以备突厥。
上欲以武惠妃为皇后，或上言： 武氏乃不戴天之仇，岂可以为国母！
人间盛言张说欲取立后之功，更图入相之计。
且太子非惠妃所生，惠妃复自有子，若登宸极，太子必危。 
上乃止。然宫中礼秩，一如皇后。
五月，癸卯，户部奏今岁户七百六万九千五百六十五，口四千一百四十一万九千七百一十二。
秋，七月，河南、北大水，溺死者以千计。
八月，丙午朔，魏州言河溢。
九月，己丑，以安西副大都护、碛西节度使杜暹同平章事。
自王孝杰克复四镇，复于龟兹置安西都护府，以唐兵三万戍之，百姓苦其役；为都护者，惟田扬名、郭元振、张嵩及暹皆有善政，为人所称。
冬，十月，庚申，上幸汝州广成汤；己酉，还宫。
十二月，丁巳，上幸寿安，猎于方秀川；壬戌，还宫。
杨思勖讨反獠，生擒梁大海等三千馀人，斩首二万级而还。
是岁，黑水靺鞨遣使入见，上以其国内黑水州，仍为置长史以镇之。
勃海靺鞨王武艺曰： 黑水入唐，道由我境。
往者请吐屯于突厥，先告我与我偕行；今不告我而请吏于唐，是必与唐合谋，欲腹背攻我也。 
遣其母弟门艺与其舅任雅将兵击黑水。
门艺尝为质子于唐，谏曰： 黑水请吏于唐，而我以其故击之，是叛唐也。
唐，大国也。昔高丽全盛之时，强兵三十馀万，不遵唐命，扫地无遗。
况我兵不及高丽什之一二，一旦与唐为怨，此亡国之势也。 
武艺不从，强遣之。
门艺至境上，复以书力谏。
武艺怒，遣其从兄大壹夏代之将兵，召，欲杀之。
门艺弃众，间道来奔，制以为左骁卫将军。
武艺遣使上表罪状门艺，请杀之。
上密遣门艺诣安西；留其使者，别遣报云已流门艺于岭南。
武艺知之，上表称： 大国当示人以信，岂得为此欺诳？ 
固请杀门艺。
上以鸿胪少卿李道邃、源复不能督察官属，致有漏泄，皆坐左迁。暂遣门艺诣岭南以报之。
臣光曰：王者所以服四夷，威信而已。
门艺以忠获罪，自归天子。天子当察其枉直，赏门艺而罚武艺，为政之体也。
纵不能讨，犹当正以门艺之无罪告之。
今明皇威不能服武艺，恩不能庇门艺，顾效小人为欺诳之语，以取困于小国，乃罪鸿胪之漏泄，不亦可羞哉！
杜暹为安西都护，突骑施金河公主遣牙官以马千匹诣安西互市。使者宣公主教，暹怒曰： 阿史那女何得宣教于我？ 
杖其使者，留不遣；马经雪死尽。
突骑施可汗苏禄大怒，发兵寇四镇。
会暹入朝，赵颐贞代为安西都护，婴城自守；四镇人畜储积，皆为苏禄所掠，安西仅存。
既而苏禄闻暹入相，稍引退，寻遣使入贡。
开元十五年丁卯，公元七二七年
春，正月，辛丑，凉州都督王君㚟破吐蕃于青海之西。
初，吐蕃自恃其强，致书用敌国礼，辞指悖慢，上意常怒之。返自东封，张说言于上曰： 吐蕃无礼，诚宜诛夷，但连兵十馀年，甘、凉、河、鄯、不胜其弊，虽师屡捷，所得不偿所亡。
闻其悔过求和，愿听其款服，以纾边人。 
上曰： 俟吾与王君㚟议之。 
说退，谓源乾曜曰： 君㚟勇而无谋，常思侥幸，若二国和亲，何以为功！
吾言必不用矣。 
及君㚟入朝，果请深入讨之。
去冬，吐蕃大将悉诺逻寇大斗谷，进攻甘州，焚掠而去。
君㚟度其兵疲，勒兵蹑其后。
会大雪，虏冻死者甚众，自积石军西归。
君㚟先遣人间道入虏境，烧道旁草。
悉诺逻至大非川，欲休士马，而野草皆尽，马死过半。
君㚟与秦州都督张景顺追之，及于青海之西，乘冰而度。
悉诺逻已去，破其后军，获其辎重羊马万计而还。
君㚟以功迁左羽林大将军，拜其父寿为少府监致仕。
上由是益事边功。
初，洛阳人刘宗器上言，请塞汜水旧汴口，更于荧泽引河入汴；擢宗器为左卫率府胄曹。
至是，新渠填塞不通，贬宗器为循州安怀戍主。命将作大匠范安及发河南、怀、郑、汴、滑、卫三万人疏旧渠，旬日而毕。
御史大夫崔隐甫、中丞宇文融，恐右丞相张说复用，数奏毁之，各为朋党。
上恶之，二月，乙巳，制说致仕，隐甫免官侍母，融出为魏州刺史。
乙卯，制： 诸州逃户，先经劝农使括定按比后复有逃来者，随到准白丁例输当年租庸，有征役得先差。 
夏，五月，癸西，上悉以诸子庆王潭等领州牧、刺史、都督、节度大使、大都护、经略使，实不出外。
初，太宗爱晋王，不使出阁；豫王亦以武后少子不出阁，及自皇嗣为相王，始出阁。
中宗之世，谯王以失爱，谪居外州；温王年十七，犹居禁中。
上即位，附苑城为十王宅，以居皇子，宦官押之，就夹城参起居，自是不复出阁；虽开府置官属及领籓镇，惟侍读时入授书，自馀王府官属，但岁时通名起居；其籓镇官属，亦不通名。
及诸孙浸多，不置百孙院。
太子亦不居东宫，常在乘舆所幸之别院。
上命妃嫔以下宫中育蚕，欲使之知女功。
丁酉，夏至，赐贵近丝，人一綟。
秋，七月，戊寅，冀州河溢。
己卯，礼部尚书许文宪公苏颋薨。
九月，丙子，吐蕃大将悉诺逻恭禄及烛龙莽布支攻陷瓜州，执刺史田元献及河西节度使王君㚟之父，进攻玉门军；纵所虏僧伽归凉州，谓君㚟曰： 将军常以忠通许国，何不一战！ 
君㚟登城西望而泣，竟不敢不兵。
莽布支别攻常乐县，县令贾师顺帅众拒守。
及瓜州陷，悉诺逻悉兵会攻之。
旬馀日，吐蕃力尽，不能克，使人说降之；不从。
吐蕃曰： 明府既不降，宜敛城中财相赠，吾当退。 
师顺请脱士卒衣；悉诺逻知无财，乃引去，毁瓜州城。
师顺遽开门，收器械，修守备；虏果复遣精骑还，视城中，知有备，乃去。
师顺，岐州人也。
初，突厥默啜之强也，迫夺铁勒之地，故回纥、契苾、思结、浑四部度碛徙居甘、凉之间以避之。
王君㚟微时，往来四部，为其所轻；及为河西节度使，以法绳之。
四部耻怨，密遣使诣东都自诉。
君㚟遽发驿奏 四部难制，潜有叛计。 
上遣中使往察之，诸部竟不得直。
于是瀚海大都督回纥承宗流瀼州，浑大德流吉州，贺兰都督契苾承明流藤州，卢山都督思结归国流琼州；以回纥伏帝难为瀚海大都督。
己卯，贬右散骑常侍李令问为抚州别驾，坐其子与承宗交游故也。
丙戌，突厥毘伽可汗遣其大臣梅禄啜入贡。
吐蕃之寇瓜州也，遗毘伽书，欲与之俱入寇，毘伽并献其书。
上嘉之，听于西受降城为互市，每岁赍缣帛数十万匹就市戎马，以助军旅，且为监牧之种，由是国马益壮焉。
闰月，庚子，吐蕃赞普与突骑施苏禄围安西城，安西副大都护赵颐贞击破之。
回纥承宗族子瀚海司马护输，纠合党众为承宗报仇。
会吐蕃遣使间道诣突厥，王君㚟帅精骑邀之于肃州。还，至甘州南巩笔驿，护输伏兵突起，夺君㚟旌节，先杀其判官宋贞，剖其心曰： 始谋者汝也。 
君㚟帅左右数十人力战，自朝至晡，左右尽死。
护输杀君㚟，载其尸奔吐蕃；凉州兵追及之，护输弃尸而走。
庚申，车驾发东都，冬，己卯，至西京。
辛巳，以左金吾卫大将军信安王祎为朔方节度等副大使。
祎，恪之孙也。
以朔方节度使萧嵩为河西节度等副大使。
时王君㚟新败，河、陇震骇。
嵩引刑部员外郎裴宽为判官，与君㚟判官牛仙客俱掌军政，人心浸安。
宽，漼之从弟也。
仙客本鹑觚小吏，以才干军功累迁至河西节度判官，为君㚟腹心。
嵩又奏以建康军使河北张守珪为瓜州刺史，帅馀众筑故城。
板干裁立，吐蕃猝至，城中相顾失色，莫有斗志。
守珪曰： 彼众我寡，人疮痍之馀，不可以矢刃相持，当以奇计取胜。 
乃于城上置酒作乐。
虏疑其有备，不敢攻而退。
守珪纵兵击之，虏败走。
守珪乃修复城市，收合流散，皆复旧业。
朝廷嘉其功，以瓜州为都督府，以守珪为都督。
悉诺逻威名甚盛，萧嵩纵反间于吐蕃，云与中国通谋，赞普召而诛之；吐蕃由是少衰。
十二月，戊寅，制以吐蕃为边患，令陇右道及诸军团兵五万六千人，河西道及诸军团兵四万人，又征关中兵万人集临洮，朔方兵二万人集会州防秋，至冬初，无寇而罢；伺虏入寇，互出兵腹背击之。
乙亥，上幸骊山温泉；丙戌，还宫。
开元十六年戊辰，公元七二八年春，正月，壬寅，安西副大都护赵颐贞败吐蕃于曲子城。甲寅，以魏州刺史宇文融为户部侍郎兼魏州刺史，充河北道宣抚使。
乙卯，春、泷等州獠陈行范、广州獠冯璘、何游鲁反，陷四十馀城。
行范称帝，游鲁称定国大将军，璘称南越王，欲据岭表；命内侍杨思勖发桂州及岭北近道兵讨之。
丙寅，以魏州刺史宇文融检校汴州刺史，充河南北沟渠堤堰决九河使。
融请用《禹贡》九河故道开稻田，并回易陆运钱，官收其利；兴役不息，事多不就。
二月，壬申，以尚书右丞相致仕张说兼集贤院学士。
说虽罢政事，专文史之任，朝廷每有大事，上常遣中使访之。
壬辰，改彍骑为左右羽林军飞骑。
秋，七月，吐蕃大将悉末郎寇瓜州，都督张守珪击走之。
乙巳，河西节度使萧嵩、陇右节度使张忠亮大破吐蕃于渴波谷；忠亮追之，拔其大莫门城，擒获甚众，焚其骆驼桥而还。
八月，乙巳，特进张说上《开元大衍历》，行之。
辛卯，右金吾将军杜宾客破吐蕃于祁连城下。
时吐蕃复入寇，萧嵩遣宾客将强弩四千击之。
战自辰至暮，吐蕃大溃，获其大将一人；虏散走投山，哭声四合。
冬，十月，己卯，上幸骊山温泉；己丑，还宫。
十一月，癸巳，以河西节度副大使萧嵩为兵部尚书、同平章事。
十二月，丙寅，敕： 长征兵无有还期，人情难堪；宜分五番，岁遣一番还家洗沐，五年酬勋五转。 
是岁，制户籍三岁一定，分为九等。
杨思勖讨陈行范，至泷州，破之，擒何游鲁、冯璘。
行范逃于云际、盘辽二洞，思勖追捕，竟生擒，斩之，凡斩首六万。
思勖为人严，偏裨白事者不敢仰视，故用兵所向有功。
然性忍酷，所得俘虏，或生剥面皮，或以刀剺发际，掣去头皮；蛮夷惮之。
开元十七年己巳，公元七二九年春，二月，丁卯，巂州都督张守素破西南蛮，拔昆明及盐城，杀获万人。
三月，瓜州都督张守珪、沙州刺史贾师顺击吐蕃大同军，大破之。
甲寅，朔方节度使信安王祎攻吐蕃石堡城，拔之。
初，吐蕃陷石堡城，留兵据之，侵扰河右。
上命祎与河西、陇右同议攻取。
诸将咸以为石堡据险而道远，攻之不克，将无以自还，且宜按兵观衅。
祎不听，引兵深入，急攻拔之，仍分兵据守要害，令虏不得前。
自是河陇诸军游弈，拓境千馀里。
上闻，大悦，更命石堡城曰振武军。
丙辰，国子祭酒杨瑒言，以为： 省司奏限天下明经、进士及第，每年不过百人。
窃见流外出身，每岁二千馀人，而明经、进士不能居其什一，则是服勤道业之士不如胥史之得仕也。
臣恐儒风浸坠，廉耻日衰。
若以出身人太多，则应诸色裁损，不应独抑明经、进士也。 
又奏 主司贴试明经，不务求述作本指，专取难知，问以孤经绝句或年月日；请自今并贴平文。 
上甚然之。
夏，四月，庚午，禘于太庙。
唐初，祫则序昭穆，禘则各祀于其室。
至是，太常少卿韦縚等奏： 如此，禘与常飨不异；请禘祫皆序昭穆。 
从之。
绥，安石之兄子也。
五月，壬辰，复置十道及京、都两畿按察使。
初，张说、张嘉贞、李元纮、杜暹相继为相用事，源乾曜以清谨自守，常让事于说等，唯诺署名而已。
元纮、暹议事多异同，遂有隙，更相奏列。
上不悦，六月，甲戌，贬黄门侍郎、同平章事杜暹荆州长史，中书侍郎、同平章事李元纮曹州刺史，罢乾曜兼侍中，止为左丞相；以户部侍郎宇文融为黄门侍郎，兵部侍部裴光庭为中书侍郎，并同平章事；萧嵩兼中书令，遥领河西。
开府王毛仲与龙武将军葛福顺为婚。
毛仲为上所信任，言无不从，故北门诸将多附之，进退唯其指使。
吏部侍郎齐澣乘间言于上曰： 福顺典禁兵，不宜与毛仲为婚。
毛仲小人，宠过则生奸；不早为之，恐成后患。 
上悦曰： 知卿忠诚，朕徐思其宜。 
澣曰： 君不密则失臣，愿陛下密之。 
会大理丞麻察坐事左迁兴州别驾，澣素与察善，出城饯之，因道禁中谏语；察性轻险，遽奏之。
上怒，召澣责之曰： 卿疑朕不密，而以语麻察，讵为密邪？
且察素无行，卿岂不知邪？ 
澣顿首谢。
秋，七月，丁巳，下制： 澣、察交构将相，离间君臣，澣可高州良德丞，察可浔州皇化尉。 
八月，癸亥，上以生日宴百官于花萼楼下。
左丞相乾曜、右丞相说帅百官上表，请以每岁八月五日为千秋节，布于天下，咸令宴乐。
寻又移社就千秋节。
庚辰，工部尚书张嘉贞薨。
嘉贞不营家产，有劝其市田宅者，嘉贞曰： 吾贵为将相，何忧寒馁！
若其获罪，虽有田宅，亦无所用。
比见朝士广占良田，身没之日，适足为无赖子弟酒色之资，吾不取之。 
闻者是之。
辛巳，敕以人间多盗铸钱，始禁私卖铜铅锡及以铜为器皿；其采铜铅锡者，官为市取。
宇文融性精敏，应对辩给，以治财赋得幸于上，始文置诸使，竞为聚敛，由是百官浸失其职而上心益侈，百姓皆怨苦之。
为人疏躁多言，好自矜伐，在相位，谓人曰： 使吾居此数月，则海内无事矣。 
信安王祎，以军功有宠于上，融疾之。
祎入朝，融使御史李寅弹之，泄于所亲。
祎闻之，先以白上。
明日，寅奏果入，上怒，九月，壬子，融坐贬汝州刺史，凡为相百日而罢。
是后言财利以取贵仕者，皆祖于融。
冬，十月，戊午朔，日有食之，不尽如钩。
宇文融既得罪，国用不足，上复思之，谓裴光庭等曰： 卿等皆言融之恶，朕既黜之矣，今国用不足，将若之何！卿等何在佐朕？ 
光庭等惧不能对。
会有飞状告融赃贿事，又贬平乐尉。
至岭外岁馀，司农少卿蒋岑奏融在汴州隐没官钱巨万计，制穷治其事，融坐流岩州，道卒。
十一月，辛卯，上行谒桥、定、献、昭、乾五陵；戊申，还宫；赦天下，百姓今年地税悉蠲其半。
十二月，辛酉，上幸新丰温泉；壬申，还宫。
开元十八年庚午，公元七三零年
春，正月，辛卯，以裴光庭为侍中。二月，癸酉，初令百官于春月旬休，选胜行乐，自宰相至员外郎，凡十二筵，各赐钱五千缗，上或御花萼楼邀其归骑留饮，迭使起舞，尽欢而去。
三月，丁酉，复给京官职田。
夏，四月，丁卯，筑西京外郭，九旬而毕。
乙丑，以裴光庭兼吏部尚书。
先是，选司注官，惟视其人之能否，或不次超迁，或老于下位，有出身二十馀年不得禄者；又，州县亦无等级，或自大入小，或初近后远，皆无定制。
光庭始奏用循资格，各以罢官若干选而集，官高者选少，卑者选多，无问能否，选满即注，限年蹑级，毋得逾越，非负谴者，皆有升无降；其庸愚沉滞者皆喜，谓之 圣书 ，而才俊之士无不怨叹。
宋璟争之不能得。
光庭又令流外行署亦过门下省审。
五月，吐蕃遣使致书于境上求和。
初，契丹王李邵固遣可突干入贡，同平章事李元纮不礼焉。
左丞相张说谓人曰： 奚、契丹必叛。
可突干狡而很，专其国政久矣，人心附之。
今失其心，必不来矣。 
己酉，可突干弑邵固，帅其国人并胁奚众叛降突厥，奚王李鲁苏及其妻韦氏、邵固妻陈氏皆来奔。
制幽州长史赵含章讨之，又命中书舍人裴宽、给事中薛侃等于关内、河东、河南、北分道募勇士。
六月，丙子，以单于大都护忠王浚领河北道行军元帅，以御史大夫李朝隐、京兆尹裴伷先副之，帅十八总管以讨奚、契丹。
命浚与百官相见于光顺门。
张说退，谓学士孙逖、韦述曰： 吾尝观太宗画像，雅类忠王，此社稷之福也。 
可突干寇平卢，先锋使张掖乌承玼破之于捺禄山。
壬午，洛水溢，溺东都千馀家。
秋，九月，丁巳，以忠王浚兼河东道元帅，然竟不行。
吐蕃兵数败而惧，乃求和亲。
忠王友皇甫惟明因奏事从容言和亲之利。
上曰： 赞普尝遗吾书悖慢，此何可舍！ 
对曰： 赞普当开元之初，年尚幼稚，安能为此书！
殆边将诈为之，欲以激怒陛下耳。
夫边境有事，则将吏得以因缘盗匿官物，妄述功状以取勋爵。
此皆奸臣之利，非国家之福也。
兵连不解，日费千金，河西、陇右由兹困敝。
陛下诚命一使往视公主，因与赞普面相约结。使之稽颡称臣，永息边患，岂非御夷狄之长策乎！ 
上悦，命惟明与内侍张元方使于吐蕃。
赞普大喜，悉出贞观以来所得敕书以示惟明。
冬，十月，遣其大臣论名悉猎随惟明入贡，表称： 甥世尚公主，义同一家。
中间张玄表等先兴兵寇钞，遂使二境交恶。
甥深识尊卑，安敢失礼！
正为边将交构，致获罪于舅；屡遣使者入朝，皆为边将所遏。
今蒙远降使臣，来视公主，甥不胜喜荷。倘使复修旧好，死无所恨！ 
自是吐蕃复款附。
庚寅，上幸凤泉汤；癸卯，还京师。
甲寅，护密王罗真檀入朝，留宿卫。
十一月，丁卯，上幸骊山温泉；丁丑，还宫。
是岁，天下奏死罪止二十四人。
突骑施遣使入贡，上宴之于丹凤楼，突厥使者预焉。
二使争长，突厥曰： 突骑施小国，本突厥之臣，不可居我上。 
突骑施曰： 今日之宴，为我设也，我不可以居其下。 
上乃命设东、西幕，突厥在东，突骑施在西。
开府仪同三司、内外闲厩监牧都使霍国公王毛仲恃宠，骄恣日甚，上每优容之。
毛仲与左领军大将军葛福顺、左监门将军唐地文、左武卫将军李守德、右威卫将军王景耀、高广济亲善，福顺等倚其势，多为不法。
毛仲求兵部尚书不得，怏怏形于辞色，上由是不悦。
是时，上颇宠任宦官，往往为三品将军，门施棨戟；奉使过诸州，官吏奉之惟恐不及，所得赂遗，少者不减千缗；由是京城第舍、郊畿田园，参半皆宦官矣。
杨思勖、高力士尤贵幸，思勖屡将兵征讨，力士常居中侍卫。
而毛仲视宦官贵近者若无人；甚卑品者，小忤意，辄詈辱如僮仆。
力士等皆害其宠而未敢言。
会毛仲妻产子，三日，上命力士赐之酒馔、金帛甚厚，且授其儿五品官。
力士还，上问： 毛仲喜乎？ 
对曰： 毛仲抱其襁中儿示臣曰： 此儿岂不堪作三品邪！  
上大怒曰： 昔诛韦氏，此贼心持两端，朕不欲言之；今日乃敢以赤子怨我！ 
力士因言： 北门奴，官太盛，相与一心，不早除之，必生大患！ 
上恐其党惊惧为变。
开元十九年辛末，公元七三一年
春，正月，壬戌，下制，但述毛仲不忠怨望，贬瀼州别驾，福顺、地文、守德、景耀、广济皆贬远州别驾，毛仲四子皆贬远州参军，连坐者数十人。
毛仲行至永州，追赐死。
自是宦官势益盛。
高力士尤为上所宠信，尝曰： 力士上直，吾寝则安。 
故力士多留禁中，稀至外第。
四方表奏，皆先呈力士，然后奏御；事小者力士即决之，势倾内外。
金吾大将军程伯献、少府监冯绍正与力士约为兄弟；力士母麦氏卒，伯献等被发受吊，擗踊哭泣，过于己亲。
力士娶瀛州吕玄晤女为妻，擢玄晤为少卿，子弟皆王傅。
吕氏卒，朝野争致祭，自第至墓，车马不绝。
然力士小心恭恪，故上终亲任之。
辛未，遣鸿胪卿崔琳使于吐蕃。
琳，神庆之子也。
吐蕃使者称公主求《毛诗》、《春秋》、《礼记》。
正字于休烈上疏，以为： 东平王汉之懿亲，求《史记》、《诸子》，汉犹不与。
况吐蕃，国之寇仇，今资之以书，使知用兵权略，愈生变诈，非中国之利也。 
事下中书门下议之。
裴光庭等奏： 吐蕃聋昧顽嚚，久叛新服，因其有请，赐以《诗》、《书》，庶使之渐陶声教，化流无外。
休烈徒知书有权略变诈之语，不知忠、信、礼、义，皆从书出也。 
上曰： 善！ 
遂与之。休烈，志宁之玄孙也。
丙子，上躬耕于兴庆宫侧，尽三百步。
三月，突厥左贤王阙特勒卒，赐书吊之。
丙申，初令两京诸州各置太公庙，以张良配飨，选古名将，以备十哲；以二、八月上戊致祭，如孔子礼。
臣光曰：经纬天地之谓文，戡定祸乱之谓武。
自古不兼斯二者而称圣人，未之有也。
故黄帝、尧、舜、禹、汤、文、武、伊尹、周公莫不有征伐之功，孔子虽不试，犹能兵莱夷，却费人，曰： 吾战则克 ，岂孔子专文而太公专武乎？
孔子所以祀于学者，礼有先圣先师故也。
自生民以来，未有如孔子者，岂太公得与之抗衡哉！
古者有发，则命大司徒教士以车甲，臝股肱，决射御，受成献馘，莫不在学。
所以然者，欲其先礼义而后勇力也。
君子有勇而无义为乱，小人有勇而无义为盗；若专训之以勇力而不使之知礼义，奚所不为矣！
自孙、吴以降，皆为勇力相胜，狙诈相高，岂足以数于圣贤之门而谓之武哉！
乃复诬引以偶十哲之目，为后世学者之师；使太公有神，必羞与之同食矣！
五月，壬戌，初立五岳真君祠。
秋，九月，辛未，吐蕃遣其相论尚它硉入见，请于赤岭为互市；许之。
冬，十月，丙申，上幸东都。
或告巂州都督解人张审素赃污，制遣监察御史杨汪按之。
总管董元礼将兵七百围汪，杀告者，谓汪曰： 善奏审素则生，不然则死。 
会救兵至，击斩之。
汪奏审素谋反，十二月，癸未，审素坐斩，籍没其家。
浚苑中洛水，六旬而罢。
开元二十年壬申，公元七三二年
春，正月，乙卯，以朔方节度副大使信安王祎为河东、河北行军副大总管，将兵击奚、契丹；壬申，以户部侍郎裴耀卿为副总管。
二月，癸酉朔，日有食之。
上思右骁卫将军安金藏忠烈，三月，赐爵代国公，仍于东、西岳立碑，以铭其功。
金藏竟以寿终。
信安王祎帅裴耀卿及幽州节度使赵含章分道击奚、契丹，含章与虏遇，虏望风遁去。
平卢先锋将乌承祎言于含章曰： 二虏，剧贼也。前日遁去，非畏我，乃诱我也，宜按兵以观其变。 
含章不从，与虏战于白山，果大败。
承玼引兵出其右，击虏，破之。
己巳，祎等大破奚、契丹，俘斩甚众，可突干帅麾下远遁，馀党潜窜山谷。
奚酉李诗琐高帅五千馀帐来降。
祎引兵还。
赐李诗爵归义王，充归义州都督，徒其部落置幽州境内。
夏，四月，乙亥，宴百官于上阳东洲，醉者赐以衾褥，肩舆以归，相属于路。
六月，丁丑，加信安王祎开府仪同三司。
上命裴耀卿赍绢二十万匹分赐立功奚官，耀卿谓其徒曰： 戎狄贪婪，今赍重货深入其境，不可不备。 
乃命先期而往，分道并进，一日，给之俱毕。
突厥、室韦果发兵邀隘道，欲掠之，比至，耀卿已还。
赵含章坐赃巨万，杖于朝堂，流瀼州，道死。
秋，七月，萧嵩奏： 自祠后土以来，屡获丰年，宜因还京赛祠。 
上从之。
敕裴光庭、萧嵩分押左、右厢兵。
八月，辛未朔，日有食之。
初，上命张说与诸学士刊定五礼。
说薨，萧嵩继之。
起居舍人王仲丘请依《明庆礼》，祈谷、大雩、明堂，皆祀昊天上帝；嵩又请依上元敕，父在为母齐衰三年。
皆从之。
以高祖配圜丘、方丘，太宗配雩祀及神州地祇，睿宗配明堂。
九月，乙巳，新礼成，上之，号曰《开元礼》。
勃海靺鞨王武艺遣其将张文休帅海贼寇登州，杀刺史韦俊，上命右领军将军葛福顺发兵讨之。
壬子，河西节度使牛仙客加六阶。
初，萧嵩在河西，委军政于仙客；仙客廉勤，善于其职。嵩屡荐之，竟代嵩为节度使。
冬，十月，壬午，上发东都；辛卯，幸潞州；辛丑，至北都；十一月，庚申，祀后土于汾阴，赦天下；十二月，辛未，还西京。
是岁，以幽州节度使兼河北采访处置使增领卫、相、洛、贝、冀、魏、深、赵、恒、定、邢、德、博、棣、营、鄚十六州及安东都护府。
天下户七百八十六万一千二百三十六，口四千五百四十三万一千二百六十五。
开元二十一年癸酉，公元七三三年春，正月，乙巳，祔肃明皇后于太庙，毁仪坤庙。
丁巳，上幸骊山温泉。
上遣大门艺诣幽州发兵，以讨勃海王武艺；庚申，命太仆员外卿金思兰使于新罗，发兵击其南鄙。
会大雪丈馀，山路阻隘，士卒死者过半，无功而还。
武艺怨门艺不已，密遣客刺门艺于天津桥南，不死；上命河南搜捕贼党，尽杀之。
二月，丁酉，金城公主请立碑于赤岭以分唐与吐蕃之境；许之。
三月，乙巳，侍中裴光庭薨。
太常博士孙琬议： 光庭用循资格，失劝奖之道，请谥曰克。 
其子稹讼之，上赐谥忠献。
上问萧嵩可以代光庭者。嵩与右散骑常侍王丘善，将荐之；丘闻之，固让于右丞韩休。
嵩言休于上。
甲寅，以休为黄门侍郎、同平章事。
休为人峭直，不干荣利；及为相，甚允时望。
始，嵩以休恬和，谓其易制，故引之。
及与共事，休守正不阿，嵩渐恶之。
宋璟叹曰： 不意韩休乃能如是！ 
上或宫中宴乐及后苑游猎，小有过差，辄谓左右曰： 韩休知否？ 
言终，谏疏已至。
上尝临镜默然不乐，左右曰： 韩休为相，陛下殊瘦于旧，何不逐之！ 
上叹曰： 吾貌虽瘦，天下必肥。萧嵩奏事常顺指，既退，吾寝不安。
韩休常力争，既退，吾寝乃安。
吾用韩休，为社稷耳，非为身也。 
有供奉侏儒名黄扁瓜，性警黠。上常凭之以行，谓之 肉几 ，宠赐甚厚。
一日晚入，上怪之。对曰： 臣向入宫，道逢捕盗官与臣争道，臣掀之坠马，故晚。 
因下阶叩头。
上曰： 但使外无章奏，汝亦无忧。 
有顷，京兆奏其状。
上即叱出，付有司杖杀之。
闰月，癸酉，幽州道副总管郭英杰与契丹战于都山，败死。
时节度使薛楚玉遣英杰将精骑一万及降奚击契丹，屯于榆关之外。
可突干引突厥之众来合战，奚持两端，散走保险；唐兵不利，英杰战死。
馀众六千馀人犹力战不已，虏以英杰首示之，竟不降，尽为虏所杀。
楚玉，讷之弟也。
夏，六月，癸亥，制： 自今选人有才业操行，委吏部临时擢用；流外奏用不复引过门下。 
虽有此制，而有司以循资格便于己，犹踵行之。
是时，官自三师以下一万七千六百八十六员，吏自佐史以上五万七千四百一十六员，而入仕之涂甚多，不可胜纪。
秋，七月，乙丑朔，日有食之。
九月，壬午，立皇子沔为信王，泚为义王，漼为陈王，澄为丰王，潓为恒王，漎为梁王，滔为汴王。
关中久雨谷贵，上将幸东都，召京兆尹裴耀卿谋之，对曰： 关中帝业所兴，当百代不易；但以地狭谷少，故乘舆时幸东都以宽之。
臣闻贞观、永徽之际，禄廪不多，岁漕关东一二十万石，足以周赡，乘舆得以安居。
今用度浸广，运数倍于前，犹不能给，故使陛下数冒寒暑以恤西人。
今若使司农租米悉输东都，自都转漕，稍实关中，苟关中有数年之储，则不忧水旱矣。
且吴人不习河漕，所在停留，日月既久，遂生隐盗。
臣请于河口置仓，使吴船至彼即输米而去，官自雇载分入河、洛。
又于三门东西各置一仓，至者贮纳，水险则止，水通则下，或开山路，车运而过，则无复留滞，省费巨万矣。
河、渭之滨，皆有汉、隋旧仓，葺之非难也。 
上深然其言。
冬，十月，庚戌，上幸骊山温泉；己未，还宫。
戊子，左丞相宋璟致仕，归东都。
韩休数与萧嵩争论于上前，面折嵩短，上颇不悦。
嵩因乞骸骨，上曰： 朕未厌卿，卿何为遽去！ 
对曰： 臣蒙厚恩，待罪宰相，富贵已极，及陛下未厌臣，故臣得从容引去；君已厌臣，臣首领且不保，安能自遂！ 
因泣下。
上为之动容，曰： 卿且归，朕徐思之。 
丁巳，嵩罢为左丞相，休罢为工部尚书。以京兆尹裴耀卿为黄门侍郎，前中书侍郎张九龄时居母丧，起复中书侍郎，并同平章事。
是岁，分天下为京畿、都畿、关内、河南、河东、河北、陇右、山南东道、山南西道、剑南、淮南、江南东道、江南四道、黔中、岭南，凡十五道，各置采访使，以六条检察非法；两畿以中丞领之，馀皆择贤刺史领之。
非官有迁免，则使无废更。
惟变革旧章，乃须报可；自馀听便宜从事，先行后闻。
太府卿杨崇礼，政道之子也，在太府二十馀年，前后为太府者莫能及。
时承平日久，财货山积，尝经杨卿者，无不精美；每岁句驳省便，出钱数百万缗。
是岁，以户部尚书致仕，年九十馀矣。
上问宰相： 崇礼诸子，谁能继其父者？ 
对曰： 崇礼三子，慎馀、慎矜、慎名，皆廉勤有才，而慎矜为优。 
上乃擢慎矜自汝阳令为监察御史，知太府出纳，慎名摄监察御史，知含嘉仓出给，亦皆称职；上甚悦之。
慎矜奏诸州所输布帛有渍污穿破者，皆下本州征折估钱，转市轻货，征调始繁矣。
