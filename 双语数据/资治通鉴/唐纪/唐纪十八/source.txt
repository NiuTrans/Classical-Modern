起重光协洽，尽重光大荒落，凡十一年。
高宗天皇大圣大弘孝皇帝中之下
咸亨二年辛未，公元六七一年
春，正月，甲子，上幸东都。夏，四月，甲申，以西突厥阿史那都支为左骁卫大将军兼匐延都督，以安集五咄陆之众。
初，武元庆等既死，皇后奏以其姊子贺兰敏之为士彟之嗣，袭爵周公，改姓武氏，累迁弘文馆学士、左散骑常侍。
魏国夫人之死也，上见敏之，悲泣曰： 向吾出视朝犹无恙，退朝已不救，何仓卒如此！ 
敏之号哭不对。
后闻之，曰： 此儿疑我！ 
由是恶之。
敏之貌美，蒸于太原王妃；及居妃丧，释衰绖，奏妓。
司卫少卿杨思俭女，有殊色，上及后自选以为太子妃，昏有日矣，敏之逼而淫之。
后于是表言敏之前后罪恶，请加窜逐。
六月，丙子，敕流雷州，复其本姓。
至韶州，以马缰绞死。
朝士坐与敏之交游，流岭南者甚众。
秋，七月，乙未朔，高侃破高丽馀众于安市城。
九月，丙申，潞州刺史徐王元礼薨。
冬，十一月，甲午朔，日有食之。
车驾自东都幸许、汝；十二月，癸酉，校猎于叶县；丙戌，还东都。
咸亨三年壬申，公元六七二年春，正月，辛丑，以太子右卫副率梁积寿为姚州道行军总管，将兵讨叛蛮。
庚戌，昆明蛮十四姓二万三千户内附，置殷、敦、总三州。二月，庚午，徙吐谷浑于鄯州浩亹水南。
吐谷浑畏吐蕃之强，不安其居，又鄯州地狭，寻徙灵州，以其部落置安乐州，以可汗诺曷钵为刺史。
吐谷浑故地皆入于吐蕃。
己卯，侍中永安郡公姜恪薨。
夏，四月，庚午，上幸合璧宫。
吐蕃遣其大臣仲琮入贡，上问以吐蕃风俗，对曰： 吐蕃地薄气寒，风俗朴鲁；然法令严整，上下一心，议事常自下而起，因人所利而行之，斯所以能持久也。 
上诘以吞灭吐谷浑、败薛仁贵、寇逼凉州事，对曰： 臣受命贡献而已，军旅之事，非所闻也。 
上厚赐而遣之。
癸未，遣都水使者黄仁素使于吐蕃。
秋，八月，壬午，特进高阳郡公许敬宗卒。
太常博士袁思古议： 敬宗弃长子于荒徼，嫁少女于夷貊。按《谥法》， 名与实爽曰缪， 请谥为缪。 
敬宗孙太子舍人彦伯讼思古与许氏有怨，请改谥。
太常博士王福畤议，以为： 谥者得失一朝，荣辱千载。
若嫌隙有实，当据法推绳；如其不然，义不可夺。 
户部尚书戴至德谓福畤曰： 高阳公任遇如是，保以谥之为缪？ 
对曰： 昔晋司空何曾既忠且孝，徒以日食万钱，秦秀谥之曰 缪 。
许敬宗忠孝不逮于曾，而饮食男女之累过之，谥之曰 缪 ，无负许氏矣。 
诏集五品已上更议，礼部尚书阳思敬议： 按《谥法》，既过能改曰恭。请谥曰恭。 
诏从之。
敬宗尝奏流其子昂于岭南，又以女嫁蛮酋冯盎之子，多纳其货，故思古议及之。
福畤，勃之父也。
九月，癸卯，徙沛王贤为雍王。
冬，十月，己未，诏太子监国。
壬戌，车驾发东都。
十一月，戊子朔，日有食之。
甲辰，车驾至京师。
十二月，高侃与高丽馀众战于白水山，破之。
新罗遣兵救高丽，侃击破之。
癸卯，以左庶子刘仁轨同中书门下三品。
太子罕接宫臣，典膳丞全椒邢文伟辄减所供膳，并上书谏太子。
太子复书，谢以多疾及入侍少暇，嘉纳其意。
顷之，右史缺，上曰： 邢文伟事吾子，能撤膳进谏，此直士也。 擢为右史。
太子因宴集，命宫臣掷倒，次至左奉裕率王及善，及善曰： 掷倒自有伶官，臣若奉令，恐非所以羽翼殿下也。 
太子谢之。
上闻之，赐及善缣百匹，寻迁左千牛卫将军。
咸亨四年癸酉，公元六七三年春，正月，丙辰，绛州刺史郑惠王元懿薨。
三月，丙申，诏刘仁轨等改修国史，以许敬宗等所记多不实故也。
夏，四月，丙子，车驾幸九成宫。
闰五月，燕山道总管、右领军大将军李谨行大破高丽叛者于瓠芦河之西，俘获数千人，馀众皆奔新罗。
时谨行妻刘氏留伐奴城，高丽引靺鞨攻之，刘氏擐甲帅众守城，久之，虏退。
上嘉其功，封燕国夫人。
谨行，靺鞨人突地稽之子也，武力绝人，为众夷所惮。
秋，七月，辛巳，婺州大水，溺死者五千人。
八月，辛丑，上以疟疾，令太子于延福殿受诸司启事。
冬，十月，壬午，中书令阎立本薨。
乙巳，车驾还京师。
十二月，丙午，弓月、疏勒二王来降。
西突厥兴昔亡可汗之世，诸部离散，弓月及阿悉吉皆叛。
苏定方之西讨也，擒阿悉吉以归。弓月南结吐蕃，北招咽面，共攻疏勒，降之。
上遣鸿胪卿萧嗣业发兵讨之。
嗣业兵未至，弓月惧，与疏勒皆入朝；上赦其罪，遣归国。
上元元年甲戌，公元六七四年
春，正月，壬午，以左庶子、同中书门下三品刘仁轨为鸡林道大总管，卫尉卿李弼、右领军大将军李谨行副之，发兵讨新罗。
时新罗王法敏既纳高丽叛众，又据百济故地，使人守之。
上大怒，诏削法敏官爵；其弟右骁卫员外大将军、临海郡公仁问在京师，立以为新罗王，使归国。
三月，辛亥朔，日有食之。
贺兰敏之既得罪，皇后奏召武元爽之子承嗣于岭南，袭爵周公，拜尚衣奉御；夏，四月，辛卯，迁宗正卿。
秋，八月，壬辰，追尊宣简公为宣皇帝，妣张氏为宣庄皇后；懿王为光皇帝，妣贾氏为光懿皇后；太武皇帝为神尧皇帝，太穆皇后为太穆神皇后；文皇帝为太宗文武圣皇帝，文德皇后为文德圣皇后。
皇帝称天皇，皇后称天后，以避先帝、先后之称。改元，赦天下。
戊戌，敕： 文武官三品以上服紫，金玉带；四品服深绯，金带；五品服浅绯，金带；六品服深绿，七品服浅绿，并银带；八品服深青，九品服浅青，并鍮石带；庶人服黄，铜铁带。
自非庶人，不听服黄。 
九月，癸丑，诏追复长孙晟、长孙无忌官爵，以无忌曾孙翼袭爵赵公，听无忌丧归，陪葬昭陵。
甲寅，上御翔鸾阁，观大甫。分音乐为东西朋，使雍王贤主东朋，周王显主西朋，角胜为乐。
郝处俊谏曰： 二王春秋尚少，志趣未定，当推梨让枣，相亲如一。
今分二朋，递相夸竞，俳优小人，言辞无度，恐其交争胜负，讥诮失礼，非所以崇礼义，劝敦睦也。 
上瞿然曰： 卿远识，非众人所及也。 
遽止之。
是日，卫尉卿李弼暴卒于宴所，为之废甫一日。
冬，十一月，丙午朔，车驾发京师；己酉，校猎华山之曲武原；戊辰，至东都。
箕州录事参军张君澈等诬告刺史蒋王恽及其子汝南郡王炜谋反，敕通事舍人薛思贞驰传往按之。
十二月，癸未，恽惶惧，自缢死。
上知其非罪，深痛惜之，斩君澈等四人。
戊子，于阗王伏阇雄来朝。
辛卯，波斯王卑路斯来朝。
壬寅，天后上表，以为： 国家圣绪，出自玄元皇帝，请令王公以下皆习《老子》，每岁明经，准《孝经》、《论语》策试。 
又请 自今父在，为母服齐衰三年。
又，京官八品以上，宜量加俸禄。 及其馀便宜，合十二条。
诏书褒美，皆行之。
是岁，有刘晓者，上疏论选，以为： 今选曹以检勘为公道，书判为得人，殊不知考其德行才能。
况书判借人者众矣。
又，礼部取士，专用文章为甲乙，故天下之士，皆舍德行而趋文艺，有朝登甲科而夕陷刑辟者，虽日诵万言，何关理体！文成七步，未足化人。
况尽心卉木之间，极笔烟霞之际，以斯成俗，岂非大谬！夫人之慕名，如水趋下，上有所好，下必甚焉。陛下若取士以德行为先，文艺为末，则多士雷奔，四方风动矣！ 
上元二年乙亥，公元六七五年
春，正月，丙寅，以于阗国为毘沙都督府，分其境内为十州，以于阗王尉迟伏阇雄为毘沙都督。
辛末，吐蕃遣其大臣论吐浑弥来请和，且请与吐谷浑复修邻好；上不许。
二月，刘仁轨大破新罗之众于七重城，又使靺鞨浮海略新罗之南境，斩获甚众。
仁轨引兵还。
诏以李谨行为安东镇抚大使，屯新罗之买肖城以经略之，三战皆捷，新罗乃遣使入贡，且谢罪；上赦之，复新罗王法敏官爵。
金仁问中道而还，改封临海郡公。
三月，丁巳，天后祀先蚕于邙山之阳，百官及朝集使皆陪位。
上苦风眩甚，议使天后摄知国政。中书侍郎同三品郝处俊曰： 天子理外，后理内，天之道也。
昔魏文帝著令，虽有幼主，不许皇后临朝，所以杜祸乱之萌也。
陛下奈何以高祖、太宗之天下，不传之子孙而委之天后乎！ 
中书侍郎昌乐李义琰曰： 处俊之言至忠，陛下宜听之。 
上乃止。
天后多引文学之士著作郎元万顷、左史刘祎之等，使之撰《列女传》、《臣轨》、《百僚新戒》、《乐书》，几千馀卷。
朝廷奏议及百司表疏，时密令参决，以分宰相之权，时人谓之北门学士。
祎之，子翼之子也。
夏，四月，庚辰，以司农少卿韦弘机为司农卿。
弘机兼知东都营田，受诏完葺宫苑。
有宦者于苑中犯法，弘机杖之，然后奏闻。
上以为能，赐绢数十匹，曰： 更有犯者，卿即杖之，不必奏也。 
初，左千牛将军长安赵瑰尚高祖女常乐公主，生女为周王显妃。
公主颇为上所厚，天后恶之。
辛巳，妃坐废，幽闭于内侍省，食料给生者，防人候其突烟，已而数日烟不出，开视，死腐矣。
瑰自定州刺史贬括州刺史，令公主随之官，仍绝其朝谒。
太子弘仁孝谦谨，上甚爱之；礼接士大夫，中外属心。
天后方逞其志，太子奏请，数迕旨，由是失爱于天后。
义阳、宣城二公主，萧淑妃之女也，坐母得罪，幽于掖庭，年逾三十不嫁。
太子见之惊恻，遽奏请出降，上许之。
天后怒，即日以公主配当上翊卫权毅、王遂古。
己亥，太子薨于合璧宫，时人以为天后鸩之也。
壬寅，车驾还洛阳宫。
五月，戊申，下诏： 朕方欲禅位皇太子，而疾遽不起，宜申往命，加以尊名，可谥为孝敬皇帝。 
六月，戊寅，立雍王贤为皇太子，赦天下。
天后恶慈州刺史杞王上金，有司希旨奏其罪；秋，七月，上金坐解官，澧州安置。
八月，庚寅，葬孝敬皇帝于恭陵。
戊戌，以戴至德为右仆射，庚子，以刘仁轨为左仆射，并同中书门下三品如故。
张文瓘为侍中，郝处俊为中书令，李敬玄为吏部尚书兼左庶子，同中书门下三品如故。
刘仁轨、戴志德更日受牒诉，仁轨常以美言许之，至德必据理难诘，未尝与夺，实有冤结者，密为奏辨。
由是时誉皆归仁轨。
或问其故，至德曰： 威福者人主之柄，人臣安得盗取之！ 
上闻，深重之。
有老妪欲诣仁轨陈牒，误诣至德，至德览之未终，妪曰： 本谓是解事仆射，乃不解事仆射邪！
归我牒！ 至德笑而授之。
时人称其长者。
文瓘时兼大理卿，囚闻改官，皆恸哭。
文瓘性严正，诸司奏议，多所纠驳，上甚委之。
仪凤元年丙子，公元六七六年
春，正月，壬戌，徙冀王轮为相王。纳州獠反，敕黔州都督发兵讨之。
二月，甲戌，徙安东都护府于辽东故城；先是有华人任安东官者，悉罢之。
徙熊津都督府于建安故城；其百济户口先徙於徐、兗等州者，皆置于建安。
天后劝上封中岳；癸未，诏以今冬有事于嵩山。
丁亥，上幸汝州之温汤。
三月，癸卯，黄门侍郎来恒、中书侍郎薛元超并同中书门下三品。
恒，济之兄；元超，收之子也。
甲辰，上还东都。
闰月，吐蕃寇鄯、廓、河、芳等州，敕左监门卫中郎将令狐智通发兴、凤等州兵以御之。
己卯，诏以吐蕃犯塞，停封中岳。
乙酉，以洛州牧周王显为洮州道行军元帅，将工部尚书刘审礼等十二总管，并州大都督相王轮为凉州道行军元帅，将左卫大将军契苾何力等，以讨吐蕃。
二王皆不行。庚寅，车驾西还。
甲寅，中书侍郎李义琰同中书门下三品。
戊午，车驾至九成宫。
六月，癸亥，黄门侍郎晋陵高智周同中书门下三品。
秋，八月，乙未，吐蕃寇叠州。
壬寅，敕： 桂、广、交、黔等都督府，比来注拟土人，简择未精，自今每四年遣五品已上清正官充使，仍令御史同往注拟。 
时人谓之南选。
九月，壬申，大理奏左威卫大将军权善才、右监门中郎将范怀义误斫昭陵柏，罪当除名；上特命杀之。
大理丞太原狄仁杰奏： 二人罪不当死。 
上曰： 善才等斫陵柏，我不杀则为不孝。 
仁杰固执不已，上作色，令出，仁杰曰： 犯颜直谏，自古以为难。
臣以为遇桀、纣则难，遇尧、舜则易。
今法不至死而陛下特杀之，是法不信于人也，人何所措其手足！
且张释之有言： 设有盗长陵一抔土，陛下何以处之？ 
今以一株柏杀二将军，后代谓陛下为何如矣？
臣不敢奉诏者，恐陷陛下于不道，且羞见释之于地下故也。 
上怒稍解，二人除名，流岭南。
后数日，擢仁杰为侍御史。
初，仁杰为并州法曹，同僚郑崇质当使绝域。
崇质母老且病，仁杰曰： 彼母如此，岂可使之有万里之忧！ 
诣长史蔺仁基，请代之行。
仁基素与司马李孝廉不叶，因相谓曰： 吾辈岂可不自愧乎！ 
遂相与辑睦。
冬，十月，车驾还京师。
丁酉，祫享太庙，用太学博士史璨议，禘后三年而祫，祫后二年而禘。
郇王素节，萧淑妃之子也，警敏好学。
天后恶之，自岐州刺史左迁申州刺史。
乾封初，敕曰： 素节既有旧疾，不须入朝。 
而素节实无疾，自以久不得入觐，乃著《忠孝论》。
王府仓曹参军张柬之因使潜封其论以进。
后见之，诬以赃贿，丙午，降封翻阳王，袁州安置。
十一月，壬申，改元，赦天下。
庚寅，以李敬玄为中书令。
十二月，戊午，以来恒为河南道大使，薛元超为河北道大使，尚书左丞鄢陵崔知悌、国子司业郑祖玄为江南道大使，分道巡抚。
仪凤二年丁丑，公元六七七年
春，正月，乙亥，上耕籍田。初，刘仁轨引兵自熊津还，扶馀隆畏新罗之逼，不敢留，寻亦还朝。
二月，丁巳，以工部尚书高藏为辽东州都督，封朝鲜王，遣归辽东，安辑高丽馀众；高丽先在诸州者，皆遣与藏俱归。
又以司农卿扶馀隆为熊津都督，封带方王，亦遣归安辑百济馀众，仍移安东都护府于新城以统之。
时百济荒残，命隆寓居高丽之境。
藏至辽东，谋叛，潜与靺鞨通；召还，徙邛州而死，散徙其人于河南、陇右诸州，贫者留安东城傍。
高丽旧城没于新罗，馀众散入靺鞨及突厥，隆亦竟不敢还故地，高氏、扶馀氏遂亡。
三月，癸亥朔，以郝处俊、高智周并为左庶子，李义琰为右庶子。
夏，四月，左庶子张大安同中书门下三品。
大安，公谨之子也。
诏以河南、北旱，遣御史中丞崔谧等分道存问赈给。侍御史宁陵刘思立上疏，以为： 今麦秀蚕老，农事方殷，敕使抚巡，人皆竦扌卞，忘其家业，冀此天恩，聚集参迎，妨废不少。
既缘赈给，须立簿书，本欲安存，更成烦扰。
望且委州县赈给，待秋深务闲，出使褒贬。 
疏奏，谧等遂不行。
五月，吐蕃寇扶州之临河镇，擒镇将杜孝升，令赍书说松州都督武居寂使降，考升固执不从。
吐蕃军还，舍孝升而去，孝升复帅馀众拒守。
诏以孝升为游击将军。
秋，八月，徙周王显为英王，更名哲。
命刘仁轨镇洮河军。
冬，十二月，乙卯，诏大发兵讨吐蕃。
诏以显庆新礼，多不师古，其五礼并依《周礼》行事。
自是礼官益无凭守，每有大礼，临时撰定。
仪凤三年戊寅，公元六七八年春，正月，辛酉，百官及蛮夷酋长朝天后于光顺门。刘仁轨镇洮河，每有奏请，多为李敬玄所抑，由是怨之。
仁轨知敬玄非将帅才，欲中伤之，奏言： 西边镇守，非敬玄莫可。 
敬玄固辞，上曰： 仁轨须朕，朕亦自往，卿安得辞！ 
丙子，以敬玄代仁轨为洮河道大总管兼安抚大使，仍检校鄯州都督。
又命益州大都督府长史李孝逸等发剑南、山南兵以赴之。
孝逸，神通之子也。
癸未，遣左金吾将军曹怀舜等分往河南、北募猛士，不问布衣及仕宦。
夏，四月，戊申，赦天下，改来年元为通乾。
五月，壬戌，上幸九成宫。
丙寅，山中雨，大寒，从兵有冻死者。
秋，七月，李敬玄奏破吐蕃于龙支。
上初即位，不忍观《破阵乐》，命撤之。
辛酉，太常少卿韦万石奏： 久寝不作，惧成废缺。
请自今大宴会复奏之。 
上从之。
九月，辛酉，车驾还京师。
上将发兵讨新罗，侍中张文瓘卧疾在家，自舆入见，谏曰： 今吐蕃为寇，方发兵西讨；新罗虽云不顺，未尝犯边，若又东征，臣恐公私不堪其弊。 
上乃止。
癸亥，文瓘薨。
丙寅，李敬玄将兵十八万与吐蕃将论钦陵战于青海之上，兵败，工部尚书、左卫大将军彭城僖公刘审礼为吐蕃所虏。
时审礼将前军深入，顿于濠所，为虏所攻，敬玄懦怯，按兵不救。
闻审礼战没，狼狈还走，顿于承风岭，阻泥沟以自固，虏屯兵高冈以压之。
左领军员外将军黑齿常之，夜帅敢死之士五百人袭击虏营，虏众溃乱，其将跋地设引兵遁去，敬玄乃收馀众还鄯州。
审礼诸子自缚诣阙，请入吐蕃赎其父；敕听次子易从诣吐蕃省之。
比至，审礼已病卒，易从昼夜号哭不绝声；吐蕃哀之，还其尸，易从徒跣负之以归。
上嘉黑齿常之之功，擢拜左武卫将军，充河源军副使。
李敬玄之西征也，监察御史原武娄师德应猛士诏从军，及败，敕师德收集散亡，军乃复振。
因命使于吐蕃，吐蕃将论赞婆迎之赤岭。师德宣导上意，谕以祸福，赞婆甚悦，为之数年不犯边。
师德迁殿中侍御史，充河源军司马，兼知营田事。
上以吐蕃为忧，悉召侍臣谋之，或欲和亲以息民；或欲严设守备，俟公私富实而讨之；或欲亟发兵击之。
议竟不决，赐食而遣之。
太学生宋城魏元忠上封事，言御吐蕃之策，以为： 理国之要，在文与武。
今言文者则以辞华为首而不及经纶，言武者则以骑射为先而不知方略，是皆何益于理乱哉！
故陆机著《辨亡》之论，无救河桥之败，养由基射穿七札，不济鄢陵之师，此已然之明效也。
古语有之： 人无常俗，政有理乱；兵无强弱，将有巧拙。 
故选将当以智略为本，勇力为末。
今朝廷用人，类取将门子弟及死事之家，彼皆庸人，岂足当阃外之任！
李左车、陈汤、吕蒙、孟观，皆出贫贱而立殊功，未闻其家代为将也。
 夫赏罚者，军国之切务，苟有功不赏，有罪不诛，虽尧、舜不能以致理。
议者皆云： 近日征伐，虚有赏格而无事实。 
盖由小才之吏不知大体，徒惜勋庸，恐虚仓库。
不知士不用命，所损几何！
黔首虽微，不可欺罔。
岂得悬不信之令，设虚赏之科，而望其立功乎！
自苏定方征辽东，李勣破平壤，赏绝不行，勋仍淹滞，不闻斩一台郎，戮一令史，以谢勋人。
大非川之败，薛仁贵、郭待封等不即重诛，向使早诛仁贵等，则自馀诸将岂敢失利于后哉！
臣恐叶蕃之平，非旦夕可冀也。
 又，出师之要，全资马力。
臣请开畜马之禁，使百姓皆得畜马；若官军大举，委州县长吏以官钱增价市之，则皆为官有。
彼胡虏恃马力以为强，若听人间市而畜之，乃是损彼之强为中国之利也。 
先是禁百姓畜马，故元忠言之。
上善其言，召见，令直中书省，仗内供奉。
冬，十月，丙午，徐州刺史密贞王元晓薨。
十一月，壬子，黄门侍郎、同中书门下三品来恒薨。
十二月，诏停来年通乾之号，以反语不善故也。
春，正月，己酉，上幸东都。
司农卿韦弘机作宿羽、高山、上阳等宫，制度壮丽。
上阳宫临洛水，为长廊亘一里。
宫成，上移御之。
侍御史狄仁杰劾奏弘机导上为奢泰，弘机坐免官。
左司郎中王本立恃恩用事，朝廷畏之。
仁杰奏其奸，请付法回，上特原之，仁杰曰： 国家虽乏英才，岂少本立辈！
陛下何惜罪人，以亏王法。
必欲曲赦本立，请弃臣于无人之境，为忠贞将来之诫！ 
本立竟得罪，由是朝廷肃然。
庚戌，右仆射、太子宾客道恭公戴至德薨。
二月，壬戌，吐蕃赞普卒，子器弩悉弄立，生八年矣。
时器弩悉弄与其舅麹萨若诣羊同发兵，有弟生六年，在论钦陵军中。
国人畏钦陵之强，欲立之，钦陵不可，与萨若共立器弩悉弄。
上闻赞普卒，嗣主未定，命裴行俭乘间图之。
行俭曰： 钦陵为政，大臣辑睦，未可图也。 
乃止。
夏，四月，辛酉，郝处俊为侍中。
偃师人明崇俨，以符呪幻术为上及天后重，官至正谏大夫。
五月，壬午，崇俨为盗所杀，求贼，竟不得。
赠崇俨侍中。
丙戌，命太子监国。
太子处事明审，时人称之。
戊戌，作紫桂宫于渑池之西。
六月，辛亥，赦天下，改元。
初，西突厥十姓可汗阿史那都支及其别帅李遮匐与吐蕃连和，侵逼安西，朝议欲发兵讨之。
吏部侍郎裴行俭曰： 吐蕃为寇，审礼覆没，干戈未息，岂可复出师西方！
今波斯王卒，其子泥洹师为质在京师，宜遣使者送归国，道过二虏，以便宜取之，可不血刃而擒也。 
上从之，命行俭册立波斯王，仍为安抚大食使。行俭奏肃州刺史王方翼以为己副，仍令检校安西都护。
秋，七月，己卯朔，诏以今年冬至有事于嵩山。
初，裴行俭尝为西州长史，及奉使过西州，吏人郊迎，行俭悉召其豪杰子弟千馀人自随，且扬言天时方热，未可涉远，须稍凉乃西上。
阿史那都支觇知之，遂不设备。
行俭徐召四镇诸胡酋长谓曰： 昔在西州，纵猎甚乐，今欲寻旧赏，谁能从吾猎者？ 
诸胡子弟争请从行，近得万人。
行俭阳为畋猎，校勒部伍，数日，遂倍道西进。
去都支部落十馀里，先遣都支所亲问其安否，外示闲暇，似非讨袭，续使人促召相见。
都支先与李遮匐约，秋中拒汉使，猝闻军至，计无所出，帅其子弟迎谒，遂擒之。
因传其契箭，悉召诸部酋长，执送碎叶城。
简其精骑，轻赍，昼夜进掩遮匐，途中，获都支还使与遮匐使者同来；行俭释遮匐使者，使先往谕遮匐以都支已就擒，遮匐亦降。
于是囚都支、遮匐以归，遣波斯王自还其国，留王方翼于安西，使筑碎叶城。
冬，十月，单于大都护府突厥阿史德温傅、奉职二部俱反，立阿史那泥熟匐为可汗，二十四州酋长皆叛应之，众数十万。
遣鸿胪卿单于大都护府长史萧嗣业、右领军卫将军花大智、右千牛卫将军李景嘉等将兵讨之。
嗣业等先战屡捷，因不设备；会大雪，突厥夜袭其营，嗣业狼狈拔营走，众遂大乱，为虏所败，死者不可胜数。
大智、景嘉引步兵且行且战，得入单于都护府。
嗣业减死，流桂州，大智、景嘉并免官。
突厥寇定州，刺史霍王元轨命开门偃旗，虏疑有伏，惧而宵遁。
州人李嘉运与虏通谋，事泄，上令元轨穷其党与，元轨曰： 强寇在境，人心不安。若多所逮系，是驱之使叛也。 
乃独杀嘉运，馀无所问，因自劾违制。
上览表大喜，谓使者曰： 朕亦悔之，向无王，失定州矣。 
自是朝廷有大事，上多密敕问之。
壬子，遣左金吾卫将军曹怀舜屯井陉。右武卫将军崔献屯龙门，以备突厥。
突厥扇诱奚、契丹侵掠营州，都督周道务遣户曹始平唐休璟将兵击破之。
庚申，诏以突厥背诞，罢封嵩山。
癸亥，吐蕃文成公主遣其大臣论塞调傍来告丧，并请和亲，上遣郎将宋令文诣吐蕃会赞普之葬。
十一月，戊寅朔，以太子左庶子、同中书门下三品高智周为御史大夫，罢知政事。
癸未，上宴裴行俭，谓之曰： 卿有文武兼资，今授卿二职。 
乃除礼部尚书兼检校右卫大将军。
甲辰，以行俭为定襄道行军大总管，将兵十八万，并西军检校丰州都督程务挺、东军幽州都督李文暕总三十馀万以讨突厥，并受行检节度。
务挺，名振之子也。
永隆元年庚辰，公元六八零年
春，二月，癸丑，上幸汝州之温汤；戊午，幸嵩山处士三原田游岩所居；己未，幸道士宗城潘师正所居，上及天后、太子皆拜之。
乙丑，还东都。
三月，裴行俭大破突厥于黑山，擒其酋长奉职，可汗泥熟匐为其下所杀，以其首来降。
初，行俭行至朔川，谓其下曰：用兵之道，抚士贵诚，制敌尚诈。
前日萧嗣业粮运为突厥所掠，士卒冻馁，故败。
今突厥必复为此谋，宜有以诈之。 
乃诈为粮车三百乘，每车伏壮士五人，各持陌刀、劲弩，以羸兵数百为之援，且伏精兵于险要以待之；虏果至，羸兵弃车散走。
虏驱车就水草，解鞍牧马，欲取粮，壮士自车中跃出，击之，虏惊走，复为伏兵所邀，杀获殆尽，自是粮草运行者，虏莫敢近。
军至单于府北，抵暮，下营，掘堑已周，行俭遽命移就高冈；诸将皆言士卒已安堵，不可复动，行俭不从，趣使移。
是夜，风雨暴至，前所营地，水深丈馀。
诸将惊服，问其故，行俭笑曰： 自今但从我命，不必问其所由知也。 
奉职既就擒，馀党走保狼山。
诏户部尚书崔知悌驰传诣定襄宣慰将士，且区处馀寇，行俭引军还。
夏，四月，乙丑，上幸紫桂宫。
戊辰，黄门侍郎闻喜、裴炎、崔知温、中书侍郎京兆王德真并同中书门下三品。
知温，知悌之弟也。
秋，七月，吐蕃寇河源，左武卫将军黑齿常之击却之。
擢常之为河源军经略大使。
常之以河源冲要，欲加兵戍之，而转输险远，乃广置烽戍七十馀所，开屯田五千馀顷，岁收五百馀万石，由是战守有备焉。
先是，剑南募兵于茂州西南筑安戎城，以断吐蕃通蛮之路。
吐蕃以生羌为乡导，攻陷其城，以兵据之，由是西洱诸蛮皆降于吐蕃。
吐蕃尽据羊同、党项及诸羌之地，东接凉、松、茂、巂等州；南邻天竺，西陷龟兹、疏勒等四镇，北抵突厥，地方万馀里，诸胡之盛，莫与为比。
丙申，郑州刺史江王元祥薨。
突厥馀众围云州，代州都督窦怀悊、右领军中郎将程务挺将兵击破之。
八月，丁未，上还东都。
中书令、检校鄯州都督李敬玄，军既败，屡称疾请还；上许之。
既至，无疾，诣中书视事；上怒，丁巳，贬衡州刺史。
太子贤闻宫中窃议，以贤为天后姊韩国夫人所生，内自疑惧。
明崇俨以厌胜之术为天后所信，尝密称 太子不堪承继，英王貌类太宗 。又言 相王相最贵 。
天后尝命北门学士撰《少阳正范》及《孝子传》以赐太子，又数作书诮让之，太子愈不自安。
及崇俨死，贼不得，天后疑太子所为。
太子颇好声色，与户奴赵道生等狎昵，多赐之金帛。司议郎韦承庆上书谏，不听。
天后使人告其事。
诏薛元超、裴炎与御史大夫高智周等杂鞫之，于东宫马坊搜得皁甲数百领，以为反具；道生又款称太子使道生杀崇俨。
上素爱太子，迟回欲宥之，天后曰： 为人子怀逆谋，天地所不容；大义灭亲，何可赦也！ 
甲子，废太子贤为庶人，遣右监门中郎将令狐智通等送贤诣京师，幽于别所，党与皆伏诛，乃焚其甲于天津桥南以示士民。
承庆，思谦之子也。
乙丑，立左卫大将军、雍州牧英王哲为皇太子，改元，赦天下。
太子洗马刘讷言尝撰《俳谐集》以献贤，贤败，搜得之，上怒曰： 以《六经》教人，犹恐不化，乃进俳谐鄙说，岂辅导之义邪！ 
流讷言于振州。
左卫将军高真行之子政为太子典膳丞，事与贤连，上以付其父，使自训责。
政入门，真行以佩刀刺其喉，真行兄户部侍郎审行又刺其腹，真行兄子璿断其首，弃之道中。
上闻之，不悦，贬真行为睦州刺史，审行为渝州刺史。
真行，士廉之子也。
左庶子、同中书门下三品张大安坐阿附太子，左迁普州刺史，其馀宫僚，上皆释其罪，使复位，左庶子薛元超等皆舞蹈拜恩；右庶子李义琰独引咎涕泣，时论美之。
九月，甲申，以中书侍郎、同中书门下三品王德真为相王府长史，罢政事。
冬，十月，壬寅，苏州刺史曹王明、沂州刺史嗣蒋王炜，皆坐故太子贤之党，明降封零陵郡王，黔州安置；炜除名，道州安置。
丙午，文成公主薨于吐蕃。
己酉，车驾西还。
十一月，壬申朔，日有食之。
开耀元年辛巳，公元六八一年
春，正月，突厥寇原、庆等州。乙亥，遣右卫将军李知十等将兵屯泾、庆二州以备突厥。
庚辰，以初立太子，敕宴百官及命妇于宣政殿，引九部伎及散乐自宣政门入。
太常博士袁利贞上疏，以为： 正寝非命妇宴会之地，路门非倡优进御之所，请命妇会于别殿，九部伎自东西门入，其散乐伏望停省。 
上乃更命置宴于麟德殿；宴日，赐利贞帛百段。
利贞，昂之曾孙也。
利贞族孙谊为苏州刺史，自以其先自宋太尉淑以来，尽忠帝室，谓琅邪王氏虽奕世台鼎，而为历代佐命，耻与为比，尝曰： 所贵于名家者，为其世笃忠贞，才行相继故也。
彼鬻婚姻求禄利者，又乌足贵乎！ 
时人是其言。
裴行俭军既还，突厥阿史那伏念复自立为可汗，与阿史德温傅连兵为寇。
癸巳，以行俭为定襄道大总管，以右武卫将军曹怀舜、幽州都督李文暕为副，将兵讨之。
二月，天后表请赦杞王上金、鄱阳王素节之罪；以上金为沔州刺史，素节为岳州刺史，仍不听朝集。
三月，辛卯，以刘仁轨兼太子少傅，馀如故。以侍中郝处俊为太子少保，罢政事。
少府监裴匪舒，善营利，奏卖苑中马粪，岁得钱二十万缗。
上以问刘仁轨，对曰： 利则厚矣，恐后代称唐家卖马粪，非嘉名也。 
乃止。
匪舒又为上造镜殿，成，上与仁轨观之，仁轨惊趋下殿。
上问其故，对曰： 天无二日，土无二王，适视四壁有数天子，不祥孰甚焉！ 
上遽令剔去。
曹怀舜与裨将窦义昭将前军击突厥。
或告 阿史那伏念与阿史德温傅在黑沙北，左右才二十骑以下，可径往取也。 
怀舜等信之，留老弱于瓠芦泊，帅轻锐倍道进，至黑沙，无所见，人马疲顿，乃引兵还。
会薛延陀部落欲西诣伏念，遇怀舜军，因请降。
怀舜等收散卒，敛金帛以赂伏念，与之约和，杀牛为盟。
伏念北去，怀舜等乃得还。
夏。五月，丙戌，怀舜免死，流岭南。
己丑，河源道经略大使黑齿常之将兵击吐蕃论赞婆于良非川，破之，收其粮畜而还。
常之在军七年，吐蕃深畏之，不敢犯边。
初，太原王妃之薨也，天后请以太平公主为女官以追福。
及吐蕃求和亲，请尚太平公主，上乃为之立太平观，以公主为观主以拒之。
至是，始选光禄卿汾阴薛曜之子绍尚焉。
绍母，太宗女城阳公主也。
秋，七月，公主适薛氏，自兴安门南至宣阳坊西。燎炬相属，夹路槐木多死。
绍史顗以公主宠盛，深忧之，以问族祖户部郎中克构，克构曰： 帝甥尚主，国家故事，苟以恭慎行之，亦何伤！
然谚曰： 娶妇得公主，无事取官府。 不得不为之惧也。
天后以顗妻萧氏及顗弟绪妻成氏非贵族，欲出之，曰： 我女岂可使与田舍女为妯娌邪！
或曰： 萧氏，瑀之侄孙，国家旧姻。 
乃止。
夏州群牧使安元寿奏： 自调露元年九月以来，丧马一十八万馀匹，监牧吏卒为虏所杀掠者八百馀人。 
薛延陀达浑等五州四万馀帐来降。
甲午，左仆射兼太子少傅、同中书门下三品刘仁轨固请解仆射；许之。
闰七月，丁未，裴炎为侍中，崔知温、薛元超并守中书令。
上征田游岩为太子洗马，在东宫无所规益。
右卫副率蒋俨以书责之曰： 足下负巢、由之俊节，傲唐、虞之圣主，声出区宇，名流海内。
主上屈万乘之重，申三顾之荣，遇子以商山之客，待子以不臣之礼，将以辅导储贰，渐染芝兰耳。
皇太子春秋鼎盛，圣道未周，仆以不才，犹参庭诤，足下受调护之寄，是可言之秋，唯唯而无一谈，悠悠以卒年岁。
向使不餐周粟，仆何敢言！禄及亲矣，以何酬塞？
想为不达，谨书起予。 
游岩竟不能答。
庚申，上以服饵，令太子监国。
裴行俭军于代州之陉口，多纵反间，由是阿史那伏念与阿史德温傅浸相猜贰。
伏念留妻子辎重于金牙山，以轻骑袭曹怀舜。
行俭遣裨将何迦密自通漠道，程务挺自石地道掩取之。
伏念与曹怀舜等约和而还，比至金牙山，失其妻子辎重，士卒多疾疫，乃引兵北走保细沙，行俭又使副总管刘敬同、程务挺等将单于府兵追蹑之。
伏念请执温傅以自效，然尚犹豫，又自恃道远，唐兵必不能至，不复设备。
敬同等军到，伏念狼狈，不能整其众，遂执温傅，从间道诣行俭降。
候骑告以尘埃涨天而至，将士皆震恐。行俭曰： 此乃伏念执温傅来降，非他盗也。
然受降如受敌，不可无备。 
乃命严备，遣单使迎前劳之。
少选，伏念果帅酋长缚温傅诣军门请罪。
行俭尽平突厥馀党，以伏念、温傅归京师。
冬，十月，丙寅朔，日有食之。
壬戌，裴行俭等献定襄之俘。
乙丑，改元。
丙寅，斩阿史那伏念、阿史德温傅等五十四人于都市。
初，行俭许伏念以不死，故降。
裴炎疾行俭之功，奏言： 伏念为副将张虔勖、程务挺所逼，又回纥等自碛北南向逼之，穷窘而降耳。 
遂诛之。
行俭叹曰： 浑、浚争功，古今所耻。
但恐杀降，无复来者。 
因称疾不出。
丁亥，新罗王法敏卒，遣使立其子政明。
十一月，癸卯，徙故太子贤于巴州。
