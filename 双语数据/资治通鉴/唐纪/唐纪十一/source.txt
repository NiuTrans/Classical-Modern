起强圉作噩五月，尽上章困敦，凡三年有奇。
太宗文武大圣大广孝皇帝中之上
贞观十一年丁酉，公元六三七年
五月，壬申，魏征上疏，以为： 陛下欲善之志不及于昔时，闻过必改少亏于曩日，谴罚积多，威怒微厉。
乃知贵不期骄，富不期侈，非虚言也。
且以隋之府库、仓廪、户口、甲兵之盛，考之今日，安得拟伦！
然隋以富强动之而危，我以寡弱静之而安；安危之理，皎然在目。
昔隋之未乱也，自谓必无乱；其未亡也，自谓必无亡。
故赋役无穷，征伐不息，以至祸将及身而尚未之寤也。
夫鉴形莫如止水，鉴败莫如亡国。
伏愿取鉴于隋，去奢从约，亲忠远佞，以当今之无事，行畴昔之恭俭，则尽善尽美，固无得而称焉。
夫取之实难，守之甚易，陛下能得其所难，岂不能保其所易乎！ 
六月，右仆射虞恭公温彦博薨。
彦博久掌机务，知无不为。
上谓侍臣曰： 彦博以忧国之故，精神耗竭，我见其不逮，已二年矣，恨不纵其安逸，竟夭天年！ 
丁巳，上幸明德宫。
己未，诏荆州都督荆王元景等二十一王所任刺史，咸令子孙世袭。
戊辰，又以功臣长孙无忌等十四人为刺史，亦令世袭，非有大故，无得黜免。
己巳，徙许王元祥为江王。
秋，七月，癸未，大雨，穀、洛溢入洛阳宫，坏官寺、民居，溺死者六千馀人。
魏征上疏，以为： 《文子》曰： 同言而信，信在言前；同令而行，诚在令外。 
自王道休明，十有馀年，然而德化未洽者，由待下之情未尽诚信故也。
今立政致治，必委之君子；事有得失，或访之小人。
其待君子也敬而疏，遇小人也轻而狎；狎则言无不尽，疏则情不上通。
夫中智之人，岂无小慧！
然才非经国，虑不及远，虽竭力尽诚，犹未免有败；况内怀奸宄，其祸岂不深乎！
夫虽君子不能无小过，苟不害于正道，斯可略矣。
既谓之君子而复疑其不信，何异立直木而疑其影之曲乎！
陛下诚能慎选君子，以礼信用之，何忧不治！
不然，危亡之期，未可保也。 
上赐手诏褒美曰： 昔晋武帝平吴之后，志意骄怠，何曾位极台司，不能直谏，乃私语子孙，自矜明智，此不忠之大者也。
得公之谏，朕知过矣。
当置之几案以比弦、韦。 
乙未，车驾还洛阳，诏： 洛阳宫为水所毁者，少加修缮，才令可居。
自外众材，给城中坏庐舍者。
令百官各上封事，极言朕过。 
壬寅，废明德宫及飞山之玄圃院，给遭水者。
八月，甲子，上谓侍臣曰： 上封事者皆言朕游猎太频；今天下无事，武备不可忘，朕时与左右猎于后苑，无一事烦民，夫亦何伤！ 
魏征曰： 先王惟恐不闻其过。
陛下既使之上封事，止得恣其陈述。
苟其言可取，固有益于国；若其无取，亦无所损。 
上曰： 公言是也。 
皆劳而遣之。
侍御史马周上疏，以为： 三代及汉，历年多者八百，少者不减四百，良以恩结人心，人不能忘故也。
自是以降，多者六十年，少者才二十馀年，皆无恩于人，本根不固故也。
陛下当隆禹、汤、文、武之业，为子孙立万代之基，岂得但持当年而已！
今之户口不及隋之什一，而给役者兄去弟还，道路相继。
陛下虽加恩诏，使之裁损，然营缮不休，民安得息！
故有司徒行文书，曾无事实。
昔汉之文、景，恭俭养民，武帝承其丰富之资，故能穷奢极欲而不至于乱。
向使高祖之后即传武帝，汉室安得久存乎！
又，京师及四方所造乘舆器用及诸王、妃、主服饰，议者皆不以为俭。
夫昧爽丕显，后世犹怠，陛下少居民间，知民疾苦，尚复如此，况皇太子生长深宫，不更外事，万岁之后，固圣虑所当忧也。
臣观自古以来，百姓愁怨，聚为盗贼，其国未有不亡者，人主虽欲追改，不能复全。
故当修于可修之时，不可悔之于既失之后也。
盖幽、厉尝笑桀、纣矣，炀帝亦笑周、齐矣，不可使后之笑今如今之笑炀帝也！
贞观之初，天下饥歉，斗米直匹绢，而百姓不怨者，知陛下忧念不忘故也。
今比年丰穰，匹绢得粟十馀斛，而百姓怨咨者，知陛下不复念之，多营不急之务故也。
自古以来，国之兴亡，不以畜积多少，在于百姓苦乐。
且以近事验之，隋贮洛口仓而李密因之，东都积布帛而世充资之，西京府库亦为国家之用，至今未尽。
夫畜积固不可无，要当人有馀力，然后收之，不可强敛以资寇敌也。
夫俭以息人，陛下已于贞观之初亲所履行，在于今日为之，固不难也。
陛下必欲为久长之谋，不必远求上古，但如贞观之初，则天下幸甚。
陛下宠遇诸王，颇有过厚者，万代之后，不可不深思也。
且魏武帝爱陈思王，及文帝即位，囚禁诸王，但无缧绁耳。
然则武帝爱之，适所以苦之也。
又，百姓所以治安，唯在刺史、县令，苟选用得人，则陛下可以端拱无为。
今朝廷唯重内官而轻州县之选，刺史多用武人，或京官不称职始补外任，边远之处，用人更轻。
所以百姓未安，殆由于此。 
疏奏，上称善久之。谓侍臣曰： 刺史，朕当自选；县令，宜诏京官五品已上各举一人。 
冬，十月，癸丑，诏勋戚亡者皆陪葬山陵。
上猎于洛阳苑，有群豕突出林中，上引弓四发，殪四豕。
有豕突前，及马镫；民部尚书唐俭投马搏之，上拔剑斩豕，顾笑曰： 天策长史不见上将击贼邪，何惧之甚！ 
对曰： 汉高祖以马上得之，不以马上治之；陛下以神武定四方，岂复逞雄心于一兽！ 
上悦，为之罢猎，寻加光禄大夫。
安州都督吴王恪数出畋猎，颇损居人；侍御史柳范奏弹之。
丁丑，恪坐免官，削户三百。
上曰： 长史权万纪事吾儿，不能匡正，罪当死。 
柳范曰： 房玄龄事陛下，犹不能止畋猎，岂得独罪万纪！ 
上大怒，拂衣而入。
久之，独引范谓曰： 何面折我？ 
对曰： 陛下仁明，臣不敢不尽愚直。 
上悦。
十一月，辛卯，上幸怀州；丙午，还洛阳宫。
故荆州都督武士彟女，年十四，上闻其美，召入后宫，为才人。
贞观十二年戊戌，公元六三八年
春，正月，乙未，礼部尚书王珪奏： 三品已上遇亲王于路皆降乘，非礼。 
上曰： 卿辈苟自崇贵，轻我诸子。 
特进魏征曰： 诸王位次三公，今三品皆九卿、八座，为王降乘，诚非所宜当。 
上曰： 人生寿夭难期，万一太子不幸，安知诸王他日不为公辈之主！
何得轻之！ 
对曰： 自周以来，皆子孙相继，不立兄弟，所以绝庶孽之窥窬，塞祸乱之源本，此为国者所深戒也。 
上乃从珪奏。
吏部尚书高士廉、黄门侍郎韦挺、礼部侍郎令狐德葇、中书侍郎岑文本撰《氏族志》成，上之。
先是，山东人士崔、卢、李、郑诸族，好自矜地望，虽累叶陵夷，苟他族欲与为昏姻，必多责财币，或舍其乡里而妄称名族，或兄弟齐列而更以妻族相陵。
上恶之，命士廉等遍责天下谱谍，质诸史籍，考其真伪，辨其昭穆，第其甲乙，褒进忠贤，贬退奸逆，分为九等。
士廉等以黄门侍郎崔民幹为第一。
上曰： 汉高祖与萧、曹、樊、灌皆起闾阎布衣，卿辈至今推仰，以为英贤，岂在世禄乎！
高氏偏据山东，梁、陈僻在江南，虽有人物，盖何足言？
况其子孙才行衰薄，官爵陵替，而犹卬然以门地自负，贩鬻松槚，依托富贵，弃廉忘耻，不知世人何为贵之！
今三品以上，或以德行，或以勋劳，或以文学，致位贵显。
彼衰世旧门，诚何足慕！
而求与为昏，虽多输金帛，犹为彼所偃蹇，我不知其解何也！
今欲厘正讹谬，舍名取实，而卿曹犹以崔民幹为第一，是轻我官爵而徇流俗之情也。 
乃更命刊定，专以今朝品秩为高下。于是以皇族为首，外戚次之。降崔民幹为第三。
凡二百九十三姓，千六百五十一家，颁于天下。
二月，乙卯，车驾西还；癸亥，幸河北，观砥柱。
甲子，巫州獠反，夔州都督齐善行败之，俘男女三千馀口。
乙丑，上祀禹庙。丁卯，至柳谷，观盐池。
庚午，至蒲州，刺史赵元楷课父老服黄纱单衣迎车驾，盛饰廨舍楼观，又饲羊百馀口、鱼数百头以馈贵戚。
上数之曰： 朕巡省河、洛，凡有所须，皆资库物。
卿所为乃亡隋之弊俗也。 
甲戌，幸长春宫。
戊寅，诏曰： 隋故鹰击郎将尧君素，虽桀犬吠尧，有乖倒戈之志，而疾风劲草，实表岁寒之心；可赠蒲州刺史，仍访其子孙以闻。 
闰月，庚辰朔，日有食之。
丁未，车驾至京师。
三月，辛亥，著作佐郎邓世隆表请集上文章。
上曰： 朕之辞令，有益于民者，史皆书之，足为不朽。
若其无益，集之何用！
梁武帝父子、陈后主、隋炀帝皆有文集行于世，何救于亡！
为人主患无德政，文章何为！ 
遂不许。
丙子，以皇孙生，宴五品以上于东宫。
上曰： 贞观之前，从朕经营天下，玄龄之功也。
贞观以来，绳愆纠缪，魏征之功也。 
皆赐之佩刀。
上谓征曰： 朕政事何如往年？ 
对曰： 威德所加，比贞观之初则远矣；人悦服则不逮也。 
上曰： 远方畏威慕德，故来服；若其不逮，何以致之？ 
对曰： 陛下往以未治为忧，故德义日新；今以既治为安，故不逮。 
上曰： 今所为，犹往年也，何以异？ 
对曰： 陛下贞观之初，恐人不谏，常导之使言，中间悦而从之。
今则不然，虽勉从之，犹有难色。
所以异也。 
上曰： 其事可闻欤？ 
对曰： 陛下昔欲杀元律师，孙伏伽以为法不当死，陛下赐以兰陵公主园，直百万。
或云： 赏太厚。 陛下云： 朕即位以来，未有谏者，故赏之。 
此导之使言也。
司户柳雄妄诉隋资，陛下欲诛之，纳戴胄之谏而止。
是悦而从之也。
近皇甫德参上书谏修洛阳宫，陛下恚之，虽以臣言而罢，勉从之也。 
上曰： 非公不能及此。
人苦不自知耳！ 
夏，五月，壬申，弘文馆学士永兴文懿公虞世南卒，上哭之恸。
世南外和柔而内忠直，上尝称世南有五绝：一德行，二忠直，三博学，四文辞，五书翰。
秋，七月，癸酉，以吏部尚书高士廉为右仆射。
乙亥，吐蕃寇弘州。
八月，霸州山獠反，烧杀刺史向邵陵及吏民百馀家。
初，上遣使者冯德遐抚慰吐蕃，吐蕃闻突厥、吐谷浑皆尚公主，遣使随德遐入朝，多赍金宝，奉表求婚；上未之许。
使者还，言于赞普弃宗弄赞曰： 臣初至唐，唐待我甚厚，许尚公主。
会吐谷浑王入朝，相离间，唐礼遂衰，亦不许婚。 
弄赞遂发兵击吐谷浑。吐谷浑不能支，遁于青海之北，民畜多为吐蕃所掠。
吐蕃进破党项、白兰诸羌，帅众二十馀万屯松州西境，遣使贡金帛，云来迎公主。
寻进攻松州，败都督韩威；羌酋阎州刺史别丛卧施、诺州刺史把利步利并以州叛归之。
连兵不息，其大臣谏不听而自缢者凡八辈。
壬寅，以吏部尚书侯君集为当弥道行军大总管，甲辰，以右领军大将军执失思力为白兰道、左武卫将军牛进达为阔水道、左领军将军刘简为洮河道行军总管，督步骑五万击之。
吐蕃攻城十馀日，进达为先锋，九月，辛亥，掩其不备，败吐蕃于松州城下，斩首千馀级。
弄赞惧，引兵退，遣使谢罪，因复请婚；上许之。
甲寅，上问侍臣： 帝王创业与守成孰难？ 
房玄龄曰： 草昧之初，与群雄并起角力而后臣之，创业难矣。 
魏征曰： 自古帝王，莫不得之于艰难，失之于安逸，守成难矣。 
上曰： 玄龄与吾共取天下，出百死，得一生，故知创业之难。
征与吾共安天下，常恐骄奢生于富贵，祸乱生于所忽，故知守成之难。
然创业之难，既已往矣，守成之难，方当与诸公慎之。 
玄龄等拜曰： 陛下及此言，四海之福也。 
初，突厥颉利既亡，北方空虚，薛延陀真珠可汗帅其部落建庭于都尉犍山北、独逻水南，胜兵二十万，立其二子拔酌、颉利苾主南、北部。
上以其强盛，恐后难制，癸亥，拜其二子皆为小可汗，各赐鼓纛，外示优崇，实分其势。
冬，十月，乙亥，巴州獠反。
己卯，畋于始平；乙未，还京师。
钧州獠反；遣桂州都督张宝德讨平之。
十一月，丁未，初置左、右屯营飞骑于玄武门，以诸将军领之。
又简飞骑才力骁健、善骑射者，号百骑，衣五色袍，乘骏马，以虎皮为鞯，凡游幸则从焉。
己巳，明州獠反；遣交州都督李道彦讨平之。
十二月，辛巳，左武候将军上官怀仁击反獠于壁州，大破之，虏男女万馀口。
是岁，以给事中马周为中书舍人。
周有机辩，中书侍郎岑文本常称： 马君论事，援引事类，扬榷古今，举要删烦，会文切理，一字不可增，亦不可减，听之靡靡，令人忘倦。 
霍王元轨好读书，恭谨自守，举措不妄。
为徐州刺史，与处士刘玄平为布衣交。
人问玄平王所长，玄平曰： 无长。 
问者怪之。
玄平曰： 夫人有所短乃见所长，至于霍王，无所短，吾何以称其长哉！ 
初，西突厥咥利失可汗分其国为十部，每部有酋长一人，仍各赐一箭，谓之十箭。
又分左、右厢，左厢号五咄陆，置五大啜，居碎叶以东；右厢号五弩失毕，置五大俟斤，居碎叶以西；通谓之十姓。
咥利失失众心，为其臣统吐屯所袭。
咥利失兵败，与其弟步利设走保焉耆。
统吐屯等将立欲谷设为大可汁，会统吐屯为人所杀，欲谷设兵亦败，咥利失复得故地。
至是，西部竟立欲谷设为乙毘咄陆可汗。
乙毘咄陆既立，与咥利失大战，杀伤甚众。
因中分其地，自伊列水以西属乙咄陆，以东属咥利失。
处月、处密与高昌共攻拔焉耆五城，掠男女一千五百人，焚其庐舍而去。
贞观十三年己亥，公元六三九年
春，正月，乙巳，车驾谒献陵；丁未，还宫。戊午，加左仆射房玄龄太子少师。
玄龄自以居端揆十五年，男遗爱尚上女高阳公主，女为韩王妃，深畏满盈，上表请解机务；上不许。
玄龄固请不已，诏断表，乃就职。
太子欲拜玄龄，设仪卫待之，玄龄不敢谒见而归，时人美其有让。
玄龄以度支系天下利害，尝有阙，求其人未得，乃自领之。
礼部尚书永宁懿公王珪薨。
珪性宽裕，自奉养甚薄。
于今，三品已上皆立家庙，珪通贵已久，独祭于寝。
为法司所劾，上不问，命有司为之立庙以愧之。
二月，庚辰，以光禄大夫尉迟敬德为鄜州都督。
上尝谓敬德曰： 人或言卿反，何也？ 
对曰： 臣反是实！
臣从陛下征伐四方，身经百战，今之存者，皆锋镝之馀也。
天下已定，乃更疑臣反乎！ 
因解衣投地，出其瘢痍。
上为之流涕，曰： 卿复服，朕不疑卿，故语卿，何更恨邪！ 
上又尝谓敬德曰： 朕欲以女妻卿，何如？ 
敬德叩头谢曰： 臣妻虽鄙陋，相与共贫贱久矣。
臣虽不学，闻古人富不易妻，此非臣所愿也。 
上乃止。
戊戌，尚书奏： 近世掖庭之选，或微贱之族，礼训蔑闻；或刑戮之家，忧怨所积。
请自今后宫及东宫内职有阙，皆选良家有才行者充，以礼聘纳；其没官口及素微贱之人，皆不得补用。 
上从之。
上既诏宗室群臣袭封刺史，左庶子于志宁以为古今事殊，恐非久安之道，上疏争之。
侍御史马周亦上疏，以为： 尧、舜之父，犹有硃、均之子。
倘有孩童嗣职，万一骄愚，兆庶被其殃而国家受其败。
正欲绝之也，则子文之治犹在；正欲留之也，而栾黡之恶已彰。
与其毒害于见存之百姓，则宁使割恩于已亡之一臣，明矣。
然则向所谓爱之者，乃适所以伤之也。
臣谓宜赋以茅土，畴其户邑，必有材行，随器授官，使其人得奉大恩而子孙终其福禄。 
会司空、赵州刺史长孙无忌等皆不愿之国，上表固让，称： 承恩以来，形影相吊，若履春冰；宗戚忧虞，如置汤火。
缅惟三代封建，盖由力不能制，因而利之，礼乐节文，多非己出。
两汉罢侯置守，蠲除曩弊，深协事宜，今因臣等，复有变更，恐紊圣朝纲纪；且后世愚幼不肖之嗣，或抵冒邦宪，自取诛夷，更因延世之赏，致成剿绝之祸，良可哀愍。
愿停涣汗之旨，赐其性命之恩。 
无忌又因子妇长乐公主固请于上，且言： 臣披荆棘事陛下，今海内宁一，奈何弃之外州，与迁徙何异！ 
上曰： 割地以封功臣，古今通义，意欲公之后嗣，辅朕子孙，共传永久；而公等乃复发言怨望，朕岂强公等以茅土邪！ 
庚子，诏停世封刺史。
高昌王麹文泰多遏绝西域朝贡，伊吾先臣西突厥，既而内属，文泰与西突厥共击之。
上下书切责，征其大臣阿史那矩，欲与议事，文泰不遣，遣其长史麹雍来谢罪。
颉利之亡也，中国人在突厥者或奔高昌，诏文泰归之，文泰蔽匿不遣。
又与西突厥共击破焉耆，焉耆诉之。
上遣虞部郎中李道裕往问状，且谓其使者曰： 高昌数年以来，朝贡脱略，无籓臣礼，所置官号，皆准天朝，筑城掘沟，预备攻讨。
我使者至彼，文泰语之云： 鹰飞于天，雉伏于蒿，猫游于堂，鼠噍于穴，各得其所，岂不能自生邪！ 
又遣使谓薛延陀云： 既为可汗，则与天子匹敌，何为拜其使者！ 
事人无礼，又间邻国，为恶不诛，善何以劝！
明年当发兵击汝。 
三月，薛延陀可汗遣使上言： 奴受恩思报，请发所部为军导以击高昌。 
上遣民部尚书唐俭、右领军大将军执失思力赍缯帛赐薛延陀，与谋进取。
夏，四月，戊寅，上幸九成宫。
初，突厥突利可汗之弟结社率从突利入朝，历位中郎将。
居家无赖，怨突利斥之，乃诬告其谋反，上由是薄之，久不进秩。
结社率阴结故部落，得四十馀人，谋因晋王治四鼓出宫，开门辟仗，驰入宫门，直指御帐，可有大功。
甲申，拥突利之子贺逻鹘夜伏于宫外，会大风，晋王未出，结社率恐晓，遂犯行宫，逾四重幕，弓矢乱发，卫士死者数十人。
折冲孙武开等帅众奋击，久之，乃退，驰入御厩，盗马二十馀匹，北走，度渭，欲奔其部落，追获，斩之，原贺逻鹘投于岭表。
庚寅，遣武候将军上官怀仁击巴、壁、洋、集四州反獠，平之，虏男女六千馀口。
五月，旱。
甲寅，诏五品以上上封事。
魏征上疏，以为： 陛下志业，比贞观之初，渐不克终者凡十条。 
其间一条以为： 顷年以来，轻用民力。
乃云： 百姓无事则骄逸，劳役则易使。 
自古未有因百姓逸而败、劳而安者也。
此恐非兴邦之至言。 
上深加奖叹，云： 已列诸屏障，朝夕瞻仰，并录付史官。 
仍赐征黄金十斤。厩马二匹。
六月，渝州人侯弘仁自牂柯开道，经西赵，出邕州，以通交、桂，蛮、俚降者二万八千馀户。
丙申，立皇弟元婴为滕王。
自结社率之反，言事者多云突厥留河南不便，秋，七月，庚戌，诏右武候大将军、化州都督、怀化郡王李思摩为乙弥泥孰俟利苾可汗，赐之鼓纛；突厥及胡在诸州安置者，并令渡河，还其旧部，俾世作籓屏，长保边塞。
突厥咸惮薛延陀，不肯出塞。
上遣司农卿郭嗣本赐薛延陀玺书，言 颉利既败，其部落咸来归化，我略其旧过，嘉其后善，待其达官皆如吾百寮、部落皆如吾百姓。
中国贵尚礼义，不灭人国，前破突厥，止为颉利一人为百姓害，实不贪其土地，利其人畜，恒欲更立可汗，故置所降部落于河南，任其畜牧。
今户口蕃滋，吾心甚喜。
既许立之，不可失信。
秋中将遣突厥渡河，复其故国。
尔薛延陀受册在前，突厥受册在后，后者为小，前者为大。
尔在碛北，突厥在碛南，各守土疆，镇抚部落。
其逾分故相抄掠，我则发兵，各问其罪。 
薛延陀奉诏。
于是遣思摩帅所部建牙于河北，上御齐政殿饯之，思摩涕泣，奉觞上寿曰： 奴等破亡之馀，分为灰壤，陛下存其骸骨，复立为可汗，愿万世子孙恒事陛下。 
又遣礼部尚书赵郡王孝恭等赍册书，就其种落，筑坛于河上而立之。
上谓侍臣曰： 中国，根幹也；四夷，枝叶也；割根幹以奉枝叶，木安得滋荣！
朕不用魏征言，几致狼狈。 
又以左屯卫将军阿史那忠为左贤王，左武卫将军阿史那泥熟为右贤王。
忠，苏尼失之子也，上遇之甚厚，妻以宗女；及出塞，怀慕中国，见使者必泣涕请入侍；诏许之。
八月，辛未朔，日有食之。
诏以 身体发肤，不敢毁伤。
比来诉讼者或自毁耳目，自今有犯，先笞四十，然后依法。 
冬，十月，甲申，车驾还京师。
十一月，辛亥，以侍中杨师道为中书令。
戊辰，尚书左丞刘洎为黄门侍郎、参知政事。
上犹冀高昌王文泰悔过，复下玺书，示以祸福，征之入朝；文泰竟称疾不至。
十二月，壬申，遣交河行军大总管、吏部尚书侯君集，副总管兼左屯卫大将军薛万均等将兵击之。
乙亥，立皇子福为赵王。
己丑，吐谷浑王诺曷钵来朝，以宗女为弘化公主，妻之。
壬辰，上畋于咸阳，癸巳，还宫。
太子承乾颇以游畋废学，右庶子张玄素谏，不听。
是岁，天下州府凡三百五十八，县一千五百一十一。
太史令傅奕精究术数之书，而终不之信，遇病，不呼医饵药。
有僧自西域来，善咒术，能令人立死，复咒之使苏。
上择飞骑中壮者试之，皆如其言；以告奕，奕曰： 此邪术也。
臣闻邪不干正，请使咒臣，必不能行。 
上命僧咒奕，奕初无所觉，须臾，僧忽僵仆，若为物所击，遂不复苏。
又有婆罗门僧，言得佛齿，所击前无坚物。
长安士女辐凑如市。
奕时卧疾，谓其子曰： 吾闻有金刚石者，性至坚，物莫能伤，唯羚羊角能破之，汝往试焉。 
其子往见佛齿，出角叩之，应手而碎，观者乃止。
奕临终，戒其子无得学佛书，时年八十五。
又集魏、晋以来驳佛教者为《高识传》十卷，行于世。
西突厥咥利失可汗之臣俟利发与乙毘咄陆可汗通谋作乱，咥利失穷蹙，逃奔汗而死。
弩失毕部落迎其弟子薄布特勒立之，是为乙毘沙钵罗叶护可汗。
沙钵罗叶护既立，建庭于虽合水北，谓之南庭，自龟兹、鄯善、且末、吐火罗、焉耆、石、史、何、穆、康等国皆附之。
咄陆建牙于镞曷山西，谓之北庭，自厥越失、拔悉弥、驳马、结骨、火燖、触水昆等国皆附之，以伊列水为境。
贞观十四年庚子，公元六四零年
春，正月，甲寅，上幸魏王泰第，赦雍州长安系囚大辟以下，免延康里今年租赋，赐泰府僚属及同里老人有差。
二月，丁丑，上幸国子监，观释奠，命祭酒孔颖达讲《孝经》，赐祭酒以下至诸生高第帛有差。
是时上大征天下名儒为学官，数幸国子监，使之讲论，学生能明一大经已上皆得补官。
增筑学舍千二百间，增学生满三千二百六十员，自屯营飞骑，亦给博士，使授以经，有能通经者，听得贡举。
于是四方学者云集京师，乃至高丽、百济、新罗、高昌、吐蕃诸酋长亦遣子弟请入国学，升讲筵者至八千馀人。
上以师说多门，章句繁杂，命孔颖达与诸儒撰定《五经》疏，谓之《正义》，令学者习之。
壬午，上幸骊山温汤；辛卯，还宫。
乙未，诏求近世名儒梁皇甫侃、褚仲都，周熊安生、沈重，陈沈文阿、周弘正、张讥，隋何妥、刘炫等子孙以闻，当加引擢。
三月，窦州道行军总管党仁弘击罗窦反獠，破之，俘七千馀口。
辛丑，流鬼国遣使入贡。
去京师万五千里，滨于北海，南邻靺鞨，未尝通中国，重三译而来。
上以其使者佘志为骑都尉。
丙辰，置宁朔大使以护突厥。
夏，五月，壬寅，徙燕王灵夔为鲁王。
上将幸洛阳，命将作大匠阎立德行清暑之地。
秋，八月，庚午，作襄城宫于汝州西山。
立德，立本之兄也。
高昌王文泰闻唐兵起，谓其国人曰： 唐去我七千里，沙碛居其二千里，地无水草，寒风如刀，热风如烧，安能致大军乎！
往吾入朝，见秦、陇之北，城邑萧条，非复有隋之比。
今来伐我，发兵多则粮运不给；三万已下，吾力能制之。
当以逸待劳，坐收其弊。
若顿兵城下，不过二十日，食尽必走，然后从而虏之。
何足忧也！ 
及闻唐兵临碛口，忧惧不知所为，发疾卒，子智盛立。
军至柳谷，诇者言文泰刻日将葬，国人咸集于彼，诸将请袭之，侯君集曰： 不可，天子以高昌无礼，故使吾讨之，今袭人于墟墓之间，非问罪之师也。 
于是鼓行而进，至田城，谕之，不下，诘朝攻之，及午而克，虏男女七千馀口。
以中郎将辛獠儿为前锋，夜，趋其都城，高昌逆战而败，大军继至，抵其城下。
智盛致书于君集曰： 得罪于天子者，先王也，天罚所加，身已物故。
智盛袭位未几，惟尚书怜察。 
君集报曰： 苟能悔过，当束手军门。 
智盛犹不出。
君集命填堑攻之，飞石雨下，城中人皆室处。
又为巢车，高十丈，俯瞰城中。
有行人及飞石所中，皆唱言之。
先是，文泰与西突厥可汗相结，约有急相助；可汗遣其叶护屯可汗浮图城，为文泰声援。
及君集至，可汗惧而西走千馀里，叶护以城降。
智盛穷蹙，癸酉，开门出降。
君集分兵略地，下其二十二城，户八千四十六，口一万七千七百，地东西八百里，南北五百里。
上欲以高昌为州县，魏征谏曰： 陛下初即位，文泰夫妇首来朝，其后稍骄倨，故王诛加之。
罪止文泰可矣，宜抚其百姓，存其社稷，复立其子，则威德被于遐荒，四夷皆悦服矣。
今若利其土地以为州县，则常须千馀人镇守，数年一易，往来死者什有三四，供办衣资，违离亲戚，十年之后，陇右虚耗矣。
陛下终不得高昌撮粟尺帛以佐中国，所谓散有用以事无用。臣未见其可。 
上不从，九月，以其地为西州，以可汗浮图城为庭州，各置属县，乙卯，置安西都护府于交河城，留兵镇之。
君集虏高昌王智盛及其群臣豪杰而还。
于是唐地东极于海，西至焉耆，南尽林邑，北抵大漠，皆为州县，凡东西九千五百一十里，南北一万九百一十八里。
侯君集之讨高昌也，遣使约焉耆与之合势，焉耆喜，听命。
及高昌破，焉耆王诣军门谒见君集，且言焉耆三城先为高昌所夺，君集奏并高昌所掠焉耆民悉归之。
冬，十月，甲戌，荆王元景等复表请封禅，上不许。
初，陈仓折冲都尉鲁宁坐事系狱，自恃高班，慢骂陈仓尉尉氏刘仁轨，仁轨杖杀之。
州司以闻。
上怒，命斩之，怒犹不解，曰： 何物县尉，敢杀吾折冲！ 
命追至长安面诘之。
仁轨曰： 鲁宁对臣百姓辱臣如此，臣实忿而杀之。 
辞色自若。
魏征侍侧，曰： 陛下知隋之所以亡乎？ 
上曰： 何也？ 
征曰： 隋末，百姓强而陵官吏，如鲁宁之比是也。 
上悦，擢仁轨为栎阳丞。
上将幸同州校猎，仁轨上言： 今秋大稔，民收获者才一二，使之供承猎事，治道葺桥，动费一二万功，实妨农事。
愿少停銮舆旬日，俟其毕务，则公私俱济。 
上赐玺书嘉纳之，寻迁新安令。
闰月，乙未，行幸同州；庚戌，还宫。
丙辰，吐蕃赞普遣其相禄东赞献金五千两及珍玩数百，以请婚。
上许以文成公主妻之。
十一月，甲子朔，冬至，上祀南郊。
时《戊寅历》以癸亥为朔，宣义郎李淳风表称： 古历分日起于子半，今岁甲子朔冬至，而故太史令傅仁均减馀稍多，子初为朔，遂差三刻，用乖天正，请更加考定。 
众议以仁均定朔微差，淳风推校精密，请如淳风议，从之。
丁卯，礼官奏请加高祖父母服齐衰五月，嫡子妇服期，嫂、叔、弟妻、夫兄、舅皆服小功；从之。
丙子，百官复表请封禅，诏许之。
更命诸儒详定仪注；以太常卿韦挺等为封禅使。
司门员外郎韦元方给给使过所稽缓，给使奏之；上怒，出元方为华阴令。
魏征谏曰： 帝王震怒，不可妄发。
前为给使，遂夜出敕书，事如军机，谁不惊骇！
况宦者之徒，古来难养，轻为言语，易生患害，独行远使，深非事宜，渐不可长，所宜深慎。 
上纳其言。
尚书左丞韦悰句司农木橦价贵于民间，奏其隐没。
上召大理卿孙伏伽书司农罪。
伏伽曰： 司农无罪。 
上怪，问其故，对曰： 只为官橦贵，所以私橦贱。
向使官橦贱，私橦无由贱矣。
但见司农识大体，不知其过也。 
上悟，屡称其善；顾谓韦悰曰： 卿识用不逮伏伽远矣。 
十二月，丁酉，侯君集献俘于观德殿。
行饮至礼，大酺三日。
寻以智盛为左武卫将军、金城郡公。
上得高昌乐工，以付太常，增九部乐为十部。
君集之破高昌也，私取其珍宝；将士知之，竞为盗窃，君集不能禁，为有司所劾，诏下君集等狱。
中书侍郎岑文本上疏，以为： 高昌昏迷，陛下命君集等讨而克之，不逾旬日，并付大理。
虽君集等自挂网罗，恐海内之人疑陛下唯录其过，而遗其功也。
臣闻命将出师，主于克敌，苟能克敌，虽贪可赏；若其败绩，虽廉可诛。
是以汉之李广利、陈汤，晋之王浚，隋之韩擒虎，皆负罪谴，人主以其有功，咸受封赏。
由是观之，将帅之臣，廉慎者寡，贪求者众。
是以黄石公《军势》曰： 使智，使勇，使贪，使愚，故智者乐立其功，勇者好行其志，贪者急趋其利，愚者不计其死。 
伏愿录其微劳，忘其大过，使君集重升朝列，复备驱驰，虽非清贞之臣，犹得贪愚之将，斯则陛下虽屈法而德弥显，君集等虽蒙宥而过更彰矣。 
上乃释之。
又有告薛万均私通高昌妇女者，万均不服，内出高昌妇女付大理，与万均对辩，魏征谏曰： 臣闻 君使臣以礼，臣事君以忠。 
今遣大将军与亡国妇女对辩帷箔之私，实则所得者轻，虚则所失者重。
昔秦穆饮盗马之士，楚庄赦绝缨之罪，况陛下道高尧、舜，而曾二君之不逮乎！ 
上遽释之。
侯君集马病蚛颡，行军总管赵元楷亲以指沾其脓而嗅之，御史劾奏其谄，左迁括州刺史。
高昌之平也，诸将皆即受赏，行军总管阿史那社尔以无敕旨，独不受，及别敕既下，乃受之，所取唯老弱故弊而已。
上嘉其廉慎，以高昌所得宝刀及杂彩千段赐之。
癸卯，上猎于樊川；乙巳，还宫。
魏征上疏，以为： 在朝群臣，当枢机之寄者，任之虽重，信之未笃，是以人或自疑，心怀苟且。
陛下宽于大事，急于小罪，临时责怒，未免爱憎。
夫委大臣以大体，责小臣以小事，为治之道也。
今委之以职，则重大臣而轻小臣；至于有事，则信小臣而疑大臣。
信其所轻，疑其所重，将求致治，其可得乎！
若任以大官，求其细过，刀笔之吏，顺旨承风，舞文弄法，曲成其罪。
自陈也，则以为心不伏辜；不言也，则以为所犯皆实；进退惟谷，莫能自明，则苟求免祸，矫伪成俗矣。 
上纳之。
上谓侍臣曰： 朕虽平定天下，其守之甚难。 
魏征对曰： 臣闻战胜易，守胜难，陛下之及此言，宗庙社稷之福也！ 
上闻右庶子张玄素在东宫数谏争，擢为银青光禄大夫，行左庶子。
太子尝于宫中击鼓，玄素叩阁切谏；太子出其鼓，对玄素毁之。
太子久不出见官属，玄素谏曰： 朝廷选俊贤以辅至德，今动经时月，不见宫臣，将何以裨益万一！
且宫中唯有妇人，不知有能如樊姬者乎？ 
太子不听。
玄素少为刑部令史，上尝对朝臣问之曰： 卿在隋何官？ 
对曰： 县尉。 
又问： 未为尉时何官？ 
对曰： 流外。 
又问： 何曹？ 
玄素耻之，出阁殆不能步，色如死灰。
谏议大夫褚遂良上疏，以为： 君能礼其臣，乃能尽其力。
玄素虽出寒微，陛下重其才，擢至三品，翼赞皇储，岂可复对群臣穷其门户！
弃宿昔之恩，成一朝之耻，使之郁结于怀，何以责其伏节死义乎！ 
上曰： 朕亦悔此问，卿疏深会我心。 
遂良，亮之子也。
孙伏伽与玄素在隋皆为令史，伏伽或于广坐自陈往事，一无所隐。
戴州刺史贾崇以所部有犯十恶者，御史劾之。
上曰： 昔唐、虞大圣，贵为天子，不能化其子；况崇为刺史，独能使其民比屋为善乎！
若坐是贬黜，则州县互相掩蔽，纵舍罪人。
自今诸州有犯十恶者，勿劾刺史，但令明加纠察，如法施罪，庶以肃清奸恶耳。 
上自临治兵，以部陈不整，命大将军张士贵杖中郎将等；怒其杖轻，下士贵吏。
魏征谏曰： 将军之职，为国爪牙；使之执杖，已非后法，况以杖轻下吏乎！ 
上亟释之。
言事者多请上亲览表奏，以防壅蔽。
上以问魏征，对曰： 斯人不知大体，必使陛下一一亲之，岂惟朝堂，州县之事亦当亲之矣。 
