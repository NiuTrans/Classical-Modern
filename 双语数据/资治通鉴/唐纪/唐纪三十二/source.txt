起强圉大渊献十二月，尽昭阳大荒落，凡六年有奇。
玄宗至道大圣大明孝皇帝下之上
天宝六年丁亥，公元七四七年十二月，己巳，上以仙芝为安西四镇节度使，征灵察入朝，灵察大惧。
仙芝见灵察，趋走如故，灵察益惧。
副都护京兆程千里、押牙毕思琛及行官王滔等，皆平日构仙芝于灵察者也，仙芝面责千里、思琛曰： 公面虽男子，心如妇人，何也？ 
又捽滔等，欲笞之，既而皆释之，谓曰： 吾素所恨于汝者，欲不言，恐汝怀忧；今既言之，则无事矣。 
军中乃安。
初，仙芝为都知兵马使，猗氏人封常清，少孤贫，细瘦颣目，一足偏短，求为仙芝傔，不纳。
常清日候仙芝出入，不离其门，凡数十日，仙芝不得已留之。
会达奚部叛走，夫蒙灵察使仙芝追之，斩获略尽。
常清私作捷书以示仙芝，皆仙芝心所欲言者，由是一府奇之。
仙芝为节度使，即署常清判官；仙芝出征，常为留后。
仙芝乳母子郑德诠为郎将，仙芝遇之如兄弟，使典家事，威行军中。
常清尝出，德诠走马自后突之而过。
常清至使院，使召德诠，每过一门，辄阖之，既至，常清离度谓曰： 常清本出寒微，郎将所知。
今日中丞命为留后，郎将何得于众中相陵突！ 
因叱之曰： 郎将须暂死以肃军政！ 
遂杖之六十，面仆地曳出。
仙芝妻及乳母于门外叫哭救之，不及，因以状白仙芝。仙芝览之，惊曰： 已死邪？ 
及见常清，遂不复言，常清亦不之谢。
军中畏之惕息。
自唐兴以来，边帅皆用忠厚名臣，不久任，不遥领，不兼统，功名著者往往入为宰相。
其四夷之将，虽才略如阿史那社尔、契苾何力犹不专大将之任，皆以大臣为使以制之。
及开元中，天子有吞四夷之志，为边将者十馀年不易，始久任矣；皇子则庆、忠诸王，宰相则萧嵩、牛仙客，始遥领矣；盖嘉运、王忠嗣专制数道，始兼统矣。
李林甫欲杜边帅入相之路，以胡人不知书，乃奏言： 文臣为将，怯当矢石，不若用寒畯胡人；胡人则勇决习战，寒族则孤立无党，陛下诚心恩洽其心，彼必能为朝廷尽死。 
上悦其言，始用安禄山。
至是，诸道节度使尽用胡人，精兵咸戍北边，天下之势偏重，卒使禄山倾覆天下，皆出于林甫专宠固位之谋也。
天宝七年戊子，公元七四八年夏，四月，辛丑，左监门大将军、知内侍省事高力士加骠骑大将军。
力士承恩岁久，中外畏之。太子亦呼之为兄，诸王公呼之为翁，驸马辈直谓之爷，自李林甫、安禄山辈皆因之以取将相。
其家富厚不赀。
于西京作宝寿寺，寺钟成，力士作斋以庆之，举朝毕集。击钟一杵，施钱百缗，有求媚者至二十杵，少者不减十杵。
然性和谨少过，善观时俯仰，不敢骄横，故天子终亲任之，士大夫亦不疾恶也。
五月，壬午，群臣上尊号曰开元天宝圣文神武应道皇帝；赦天下，免百姓来载租庸，择后魏子孙一人为三恪。
六月，庚子，赐安禄山铁券。
度支郎中兼侍御史杨钊善窥上意所爱恶而迎之，以聚敛骤迁，岁中领十五馀使。
甲辰，迁给事中，兼御史中丞，专判度支事，恩幸日隆。
苏冕论曰：设官分职，各有司存。
政有恒而易守，事归本而难失，经远之理，舍此奚据！
洎奸臣广言利以邀恩，多立使以示宠，刻下民以厚敛，张虚数以献状；上心荡而益奢，人望怨而成祸；使天子有司守其位而无其事，爱厚禄而虚其用。
宇文融首唱其端，杨慎矜、王鉷继遵其轨，杨国忠终成其乱。
仲尼云： 宁有盗臣，而无聚敛之臣。 
诚哉是言！
前车既覆，后辙未改，求达化本，不亦难乎！
冬，十月，庚戌，上幸华清宫。
十一月，癸未，以贵妃姊适崔氏者为韩国夫人，适裴氏者为虢国夫人，适柳氏者为秦国夫人。
三人皆有才色，上呼之为姨，出入宫掖，并承恩泽，势倾天下。
每命妇入见，玉真公主等皆让不敢就位。
三姊与銛、锜五家，凡有请托，府县承迎，峻于制敕；四方赂遗，辐凑其门，惟恐居后，朝夕如市。
十宅诸王及百孙院婚嫁，皆先以钱千缗赂韩、虢使请，无不如志。
上所赐与及四方献遗，五家如一。
竞开第舍，极其壮丽，一堂之费，运逾千万；既成，见它人有胜己者，辄毁而改为。
虢国尤为豪荡，一旦，帅工徒突入韦嗣立宅，即撤去旧屋，自为新第，但授韦氏以隙地十亩而已。
中堂既成，召工圬墁，约钱二百万；复求赏技，虢国以绛罗五百段赏之，嗤而不顾，曰： 请取蝼蚁、蜥蜴，记其数置堂中，苟失一物，不敢受直。 
十二月，戊戌，或言玄元皇帝降于朝元阁，制改会昌县曰昭应，废新丰入昭应。
辛酉，上还宫。
哥舒翰筑神威军于青海上，吐蕃至，翰击破之。
又筑城于青海中龙驹岛，谓之应龙城，吐蕃屏迹不敢近青海。
是岁，云南王归义卒，子阁罗凤嗣，以其子凤迦异为阳瓜州刺史。
天宝八年己丑，公元七四九年春，二月，戊申，引百官观左藏，赐帛有差。
是时州县殷富，仓库积粟帛，动以万计。
杨钊奏请所在粜变为轻货，及征丁租地税皆变布帛输京师；屡奏帑藏充牣，古今罕俦，故上帅群臣观之，赐钊紫衣金鱼以赏之。
上以国用丰衍，故视金帛如粪壤，赏赐贵宠之家，无有限极。
三月，朔方节度等使张齐丘于中受降城西北五百馀里木刺山筑横塞军，以振远军使郑人郭子仪为横塞军使。
夏，四月，咸宁太守赵奉璋告李林甫罪二十馀条；状未达，林甫知之，讽御史逮捕，以为妖言，杖杀之。
先是，折冲府皆有木契、铜鱼，朝廷征发，下敕书、契、鱼，都督、郡府参验皆合，然后遣之。
自募置彍骑，府兵日益堕坏，死及逃亡者，有司不复点补；其六驮马牛、器械、糗粮，耗散略尽。
府兵入宿卫者，谓之侍官，言其为天子侍卫也。
其后本卫多以假人，役使如奴隶，长安人羞之，至以相诟病。
其戍边者，又多为边将苦使，利其死而没其财。
由是应为府兵者皆逃匿，至是无兵可交。
五月，癸酉，李林甫奏停折冲府上下鱼书；是后府兵徒有官吏而已。
其折冲、果毅，又历年不迁，士大夫亦耻为之。
其彍骑之法，天宝以后，稍亦变废，应募者皆市井负贩、无赖子弟，未尝习兵。
时承平日久，议者多谓中国兵可销，于是民间挟兵器者有禁；子弟为武官，父兄摈不齿。
猛将精兵，皆聚于西北边，中国无武备矣。
太白山人李浑等上言见神人，言金星洞有玉板石记圣主福寿之符；命御史中丞王鉷入仙游谷求而获之。
上以符瑞相继，皆祖宗休烈，六月，戊申，上圣祖号曰大道玄元皇帝，上高祖谥曰神尧大圣皇帝，大宗谥曰文武大圣皇帝，高宗谥曰天皇大圣皇帝，中宗谥曰孝和大圣皇帝，睿宗谥曰玄真大圣皇帝，窦太后以下皆加谥曰顺圣皇后。
辛亥，刑部尚书、京兆尹萧炅坐赃左迁汝阴太守。
上命陇右节度使哥舒翰帅陇右、河西及突厥阿布思兵，益以朔方、河东兵，凡六万三千，攻吐蕃石堡城。其城三面险绝，惟一径可上，吐蕃但以数百人守之，多贮粮食，积檑木及石，唐兵前后屡攻之，不能克。
翰进攻数日不拔，召裨将高秀岩、张守瑜，欲斩之，二人请三日期可克；如期拔之，获吐蕃铁刃悉诺罗等四百人，唐士卒死者数万，果如王忠嗣之言。
顷之，翰又遣兵于赤岭西开屯田，以谪卒二千戍龙驹岛；冬冰合，吐蕃大集，戍者尽没。
闰月，乙丑，以石堡城为神武军，又于剑南西山索磨川置保宁都护府。
丙寅，上谒太清宫。
丁卯，群臣上尊号曰开元天地大宝圣文神武应道皇帝，赦天下。
禘、祫自今于太清宫圣祖前设位序正。
秋，七月，册突骑施移拨为十姓可汗。
八月，乙亥，护蜜王罗真檀入朝，请留宿卫；许之，拜左武卫将军。
冬，十月，乙丑，上幸华清宫。
十一月，乙未，吐火罗叶护失里怛伽罗遣使表称： 朅师王亲附吐蕃，因苦小勃律镇军，阻其粮道。
臣思破凶徒，望发安西兵，以来岁正月至小勃律，六月至大勃律。 
上许之。
天宝九年庚寅，公元七五零年
春，正月，己亥，上还宫。
群臣屡表请封西岳，许之。
二月，杨贵妃复忤旨，送归私第。户部郎中吉温因宦官言于上曰： 妇人识虑不远，违忤圣心，陛下何爱宫中一席之地，不使之就死，岂忍辱之于外舍邪？ 
上亦悔之，遣中使赐以御膳。
妃对使者涕泣曰： 妾罪当死，陛下幸不杀而归之。
今当永离掖庭，金玉珍玩，皆陛下所赐，不足为献，惟发者父母所与，敢以荐诚。 
乃剪发一缭而献之。
上遽使高力士召还，宠待益深。
时诸贵戚竞以进食相尚，上命宦官姚思艺为检校进食使，水陆珍羞数千盘，一盘费中人十家之产。
中书舍人窦华尝退朝，值公主进食，列于中衢，传呼按辔出其间，宫苑小儿数百奋梃于前，华仅以身免。
安西节度使高仙芝破朅师，虏其王勃特没。
三月，庚子，立勃特没之兄素迦为朅师王。
上命御史大夫王鉷凿华山路，设坛场于其上。
是春，关中旱，辛亥，岳祠灾；制罢封西岳。
夏，四月，己巳，御史中丞宋浑坐赃巨万，流潮阳。
初，吉温因李林甫得进；及兵部侍郎兼御史中丞杨钊恩遇浸深，温遂去林甫而附之，为钊画代林甫执政之策。
萧炅及浑，皆林甫所厚也，求得其罪，使钊奏而逐之，以剪其心腹，林甫不能救也。
五月，乙卯，赐安禄山爵东平郡王。
唐将帅封王自此始。
秋，七月，乙亥，置广文馆于国子监，以教诸生习进士者。
八月，丁巳，以安禄山兼河北道采访处置使。
朔方节度使张齐丘给粮失宜，军士怒，殴其判官；兵马使郭子仪以身捍齐丘，乃得免。
癸亥，齐丘左迁济阴太守，以河西节度使安思顺权知朔方节度事。
辛卯，处士崔昌上言： 国家宜承周、汉，以土代火；周、隋皆闰位，不当以其子孙为二王後。 
事下公卿集议。
集贤院学士卫包上言： 集议之夜，四星聚于尾，天意昭然。 
上乃命求殷、周、汉後为三恪，废韩、介、巂公；以昌为左赞善大夫，包为虞部员外郎。
冬，十月，庚申，上幸华清宫。
太白山人王玄翼上言见玄元皇帝，言宝仙洞有妙宝真符。
命刑部尚书张均等往求，得之。
时上尊道教，慕长生，故所在争言符瑞，群臣表贺无虚月。
李林甫等皆请舍宅为观以祝圣寿，上悦。
安禄山屡诱奚、契丹，为设会，饮以莨菪酒，醉而坑之，动数千人，函其酋长之首以献，前后数四。
至是请入朝，上命有司先为起第于昭应。
禄山至戏水，杨钊兄弟姊妹皆往迎之，冠盖蔽野；上自幸望春宫以待之。
辛未，禄山献奚俘八千人，上命考课之日书上上考。
前此听禄山于上谷铸钱五垆，禄山乃献钱样千缗。
杨钊，张易之之甥也，奏乞昭雪易之兄弟。
庚辰，制引易之兄弟迎中宗于房陵之功，复其官爵，仍赐一子官。
钊以图谶有 金刀 ，请更名；上赐名国忠。
十二月，乙亥，上还宫。
关西游弈使王难得击吐蕃，克五桥，拔树敦城，以难得为白水军使。
安西四镇节度使高仙芝伪与石国约和，引兵袭之，虏其王及部众以归，悉杀其老弱。
仙芝性贪，掠得瑟瑟十馀斛，黄金五六橐驼，其馀口马杂货称是，皆入其家。
杨国忠德鲜于仲通，荐为剑南节度使。
仲通性褊急，失蛮夷心。
故事，南诏常与妻子俱谒都督，过云南，云南太守张虔陀皆私之。
又多所征求，南诏王阁罗凤不应，虔陀遣人詈辱之，仍密奏其罪。
阁罗凤忿怨，是岁，发兵反，攻陷云南，杀虔陀，取夷州三十二。
天宝十年辛卯，公元七五一年
春，正月，壬辰，上朝献太清宫；癸巳，朝享太庙；甲子，合祀天地于南郊，赦天下，免天下今载地税。
丁酉，命李林甫遥领朔方节度使，以户部侍郎李知留后事。
庚子，杨氏五宅夜游，与广平公主从者争西市门，杨氏奴挥鞭及公主衣，公主坠马，驸马程昌裔下扶之，亦被数鞭。
公主泣诉于上，上为之杖杀杨氏奴。
明日，免昌裔官，不听朝谒。
上命有司为安禄山起第于亲仁坊，敕令但穷壮丽，不限财力。
既成，具幄帟器皿，充牣其中，有贴白檀床二，皆长丈，阔六尺；银平脱屏风，帐一方一丈八尺；于厨厩之物皆饰以金银，金饭罂二，银淘盆二，皆受五斗，织银丝筐及笊篱各一；他物称是。
虽禁中服御之物，殆不及也。
上每令中使为禄山护役，筑第及储偫赐物，常戒之曰： 胡眼大，勿令笑我。 
禄山入新第，置酒，乞降墨敕请宰相至第。
是日，上欲于楼下击球，遽为罢戏，命宰相赴之。
日遣诸杨与之选胜游宴，侑以梨园教坊乐。
上每食一物稍美，或后苑校猎获鲜禽，辄遣中使走马赐之，络驿于路。
甲辰，禄山生日，上及贵妃赐衣服、宝器、酒馔甚厚。
后三日，召禄山入禁中，贵妃以锦绣为大襁褓，裹禄山，使宫人以彩舆舁之。
上闻后宫喧笑，问其故，左右以贵妃三日洗禄儿对。
上自往观之，喜，赐贵妃洗儿金银钱，复厚赐禄山，尽欢而罢。
自是禄山出入宫掖不禁，或与贵妃对食，或通宵不出，颇有丑声闻于外，上亦不疑也。
安西节度使高仙芝入朝，献所擒突骑施可汗、吐蕃酋长、石国王、朅师王。
加仙芝开府仪同三司。
寻以仙芝为河西节度使，代安思顺；思顺讽群胡割耳剺面请留己，制复留思顺于河西。
安禄山求兼河东节度。
二月，丙辰，以河东节度使韩休珉为左羽林将军，以禄山代之。
户部郎中吉温见禄山有宠，又附之，约为兄弟，说禄山曰： 李右丞相虽以时事亲三兄，必不肯以兄为相；温虽蒙驱使，终不得超擢。
兄若荐温于上，温即奏兄堪大任，共排林甫出之，为相必矣。 
禄山悦其言，数称温才于上，上亦忘曩日之言。
会禄山领河东，因奏温为节度副使、知留后，以大理司直张通儒为留后判官，河东事悉以委之。
是时，杨国忠为御史中丞，方承恩用事。
禄山登降殿阶，国忠常扶掖之。
禄山与王鉷俱为大夫，鉷权任亚于李林甫。
禄山见林甫，礼貌颇倨。
林甫阳以他事召王大夫，鉷至，趋拜甚谨，禄山不觉自失，容貌益恭。
林甫与禄山语，每揣知其情，先言之，禄山惊服。
禄山于公卿皆慢侮之，独惮林甫，每见，虽盛冬，常汗沾衣。
林甫乃引与坐于中书厅，抚以温言，自解披袍以覆之。
禄山忻荷，言无不尽，谓林甫为十郎。
既归范阳，刘骆谷每自长安来，必问： 十郎何言？ 
得美言则喜；或但云 语安大夫，须好检校！ 
辄反手据床曰： 噫嘻，我死矣！ 
禄山既兼领三镇，赏刑己出，日益骄恣。
自以曩时不拜太子，见上春秋高，颇内惧；又见武备堕驰，有轻中国之心。
孔目官严庄、掌书记高尚因为之解图谶，劝之作乱。
禄山养同罗、奚、契丹降者八千馀人，谓之 曳落河 。
曳落河者，胡言壮士也。
及家僮百馀人，皆骁勇善战，一可当百。
又畜战马数万匹，多聚兵仗，分遣商胡诣诸道贩鬻，岁输珍货数百万。
私作绯紫袍、鱼袋、以百万计。
以高尚、严庄、张通儒及将军孙孝哲为腹心，史思明、安守忠、李归仁、蔡希德、牛廷玠、向润容、李庭望、崔乾祐、尹子奇、何千年、武令珣、能元皓、田承嗣、田乾真、阿史那承庆为爪牙。
尚，雍权人，本名不危，颇有辞学，薄游河朔，贫困不得志，常叹曰： 高不危当举大事而死，岂能啮草根求活邪！ 
禄山引置幕府，出入卧内。
尚典笺奏，庄治簿书。
通儒，万岁之子；孝哲，契丹出。
承嗣世为卢龙小校，禄山以为前锋兵马使，治军严整。
尝大雪，禄山按行诸营，至承嗣营，寂若无人，入阅士卒，无一人不在者，禄山以是重之。
夏，四月，壬午，剑南节度使鲜于仲通讨南诏蛮，大败于泸南。
时仲通将兵八万，分二道出戎、巂州，至曲州、靖州。
南诏王阁罗凤遣使谢罪，请还所俘掠，城云南而去，且曰： 今吐蕃大兵压境，若不许我，我将归命吐蕃，云南非唐有也。 
仲通不许，囚其使。
进军至西洱河，与阁罗凤战，军大败，士卒死者六万人，仲通仅以身免。
杨国忠掩其败状，仍叙其战功。
阁罗凤敛战尸，筑为京观，遂北臣于吐蕃。
蛮语谓弟为 钟 ，吐蕃命阁罗凤为 赞普钟 ，号曰东帝，给以金印。
阁罗凤刻碑于国门，言于不得已而叛唐，且曰： 我世世事唐，受其封赏，后世容复归唐，当指碑以示唐使者，知吾之叛非本心也。 
制大募两京及河南、北兵以击南诏；人闻云南多瘴疠，未战士卒死者什八九，莫肯应募。
杨国忠遣御史分道捕人，连枷送诣军所。
旧制，百姓有勋者免征役，时调兵既多，国忠奏先取高勋。
于是行者愁怨，父母妻子送之，所在哭声振野。
高仙芝之虏石国王也，石国王子逃诣诸胡，具告仙芝欺诱贪暴之状。
诸胡皆怒，潜引大食欲共攻四镇。
仙芝闻之，将蕃、汉三万众击大食，深入七百馀里，至恒罗斯城，与大食遇。相持五日，葛罗禄部众叛，与大食夹攻唐军，仙芝大败，士卒死亡略尽，所馀才数千人。
右威卫将军李嗣业劝仙芝宵遁，道路阻隘，拔汗那部众在前，人畜塞路；嗣业前驱，奋大梃击之，人马俱毙，仙芝乃得过。
将士相失，别将汧阳段秀实闻嗣业之声，诟曰： 避敌先奔，无勇也；全己弃众，不仁也。
幸而得达，独无愧乎！ 
嗣业执其手谢之，留拒追兵，收散卒，得俱免。
还至安西，言于仙芝，以秀实兼都知兵马使，为己判官。
八月，丙辰，武库火，烧兵器三十七万。
安禄山将三道兵六万以讨契丹，以奚骑二千为乡导，过平卢千馀里，至土护真水，遇雨。
禄山引兵昼夜兼行三百馀里，至契丹牙帐，契丹大骇。
时久雨，弓驽筋胶皆弛，大将何思德言于禄山曰： 吾兵虽多，远来疲弊，实不可用，不如按甲息兵以临之，不过三日，虏必降。 
禄山怒、欲斩之，思德请前驱效死。
思德貌类禄山，虏争击，杀之，以为已得禄山，勇气增倍。
奚复叛，与契丹合，夹击唐兵，杀伤殆尽。
射禄山，中鞍，折冠簪，失履，独与麾下二十骑走；会夜，追骑解，得入师州，归罪于左贤王哥解、河东兵马使鱼承仙而斩之。
平卢兵马使史思明惧，逃入山谷近二旬，收散卒，得七百人。
平卢守将史定方将精兵二千救禄山，契丹引去，禄山乃得免。
至平卢，麾下皆亡，不知所出。
史思明出见禄山，禄山喜，起，执其手曰： 吾得汝，复何忧！ 
思明退，谓人曰： 向使早出，已与哥解并斩矣。 
契丹围师州，禄山使思明击却之。
冬，十月，壬子，上幸华清宫。
杨国忠使鲜于仲通表请己遥领剑南；十一月，丙午，以国忠领剑南节度使。
天宝十一年壬辰，公元七五二年
春，正月，丁亥，上还宫。二月，庚午，命有司出粟帛及库钱数十万缗于两市易恶钱。
先是，江、淮多恶钱，贵戚大商往往以良钱一易恶钱五，载入长安，市井不胜其弊，故李林甫奏请禁之，官为易取，期一月，不输官者罪之。
于是商贾嚣然，不以为便。
众共遮杨国忠马自言，国忠为之言于上，乃更命非铅锡所铸及穿穴者，皆听用之如故。
三月，安禄山发蕃、汉步骑二十万击契丹，欲以雪去秋之耻。
初，突厥阿布思来降，上厚礼之，赐姓名李献忠，累迁朔方节度副使，赐爵奉信王。
献忠有才略，不为安禄山下，禄山恨之；至是，奏请献忠帅同罗数万骑，与俱击契丹。
献忠恐为禄山所害，白留后张，请奏留不行，不许。
献忠乃帅所部大掠仓库，叛归漠北，禄山遂顿兵不进。
乙巳，改吏部为文部，兵部为武部，刑部为宪部。
户部侍郎兼御史大夫、京光尹王鉷，权宠日盛，领二十馀使。
宅旁为使院，文案盈积，吏求署一字，累日不得前；中使赐赍不绝于门，虽李林甫亦畏避之。
林甫子岫为将作监，鉷子淮为卫尉少卿，俱供奉禁中。
淮陵侮岫，岫常下之。
然鉷事林甫谨，林甫虽忌其宠，不忍害也。
准尝帅其徒过驸马都尉王繇，繇望尘拜伏；准挟弹命于繇冠，折其玉簪，以为戏笑。
既而繇延准置酒，繇所尚永穆公主，上之爱女也，为准亲执刀匕。
准去，或谓繇曰： 鼠虽挟其父势，君乃使公主为之具食，有如上闻，无乃非宜？ 
繇曰： 上虽怒无害，至于七郎，死生所系，不敢不尔。 
鉷弟户部郎中銲，凶险不法，召术士任海川，问： 我有王者之相否？ 
海川惧，亡匿。
鉷恐事泄，捕得，托以他事杖杀之。
王府司马韦会，安定公主之子，王繇之同产也，话之私庭。
鉷又使长安尉贾季邻收会系狱，缢杀之，繇不敢言。
銲所善刑縡，与龙武万骑谋杀龙武将军，以其兵作乱，杀李林甫、陈希烈、杨国忠；前期二日，有告之者。
夏，四月，乙酉，上临朝，以告状面授鉷，使捕之。
鉷意銲在縡所，先遣人召之。日晏，乃命贾季邻等捕縡。
縡居金城坊，季邻等至门，縡帅其党数十人持弓刀格斗突出。
鉷与杨国忠引兵继至，縡党曰： 勿伤大夫人。 
国忠之傔密谓国忠曰： 贼有号，不可战也。 
縡斗且走，至皇城西南隅。
会高力士引飞龙禁军四百至，击縡，捕其党，皆擒之。
国忠以状白上，曰： 鉷必预谋。 
上以鉷任遇深，不应同逆；李林甫亦为之辨解。
上乃命特原銲不问，然意欲鉷表请罪之；使国忠讽之，鉷不忍，上怒。
会陈希烈极言鉷大逆当诛，戊子，敕希烈与国忠鞫之，仍以国忠兼京兆尹。
于是任海川、韦会等事皆发，狱具，鉷赐自尽，銲杖死于朝堂。鉷子准、偁流岭南，寻杀之。
有司籍其第舍，数日不能遍。鉷宾佐莫敢窥其门，独采访判官裴冕收其尸葬之。
初，李林甫以陈希烈易制，引为相，政事常随林甫左右，晚节遂与林甫为敌，林甫惧。
会李献忠叛，林甫乃请解朔方节制，且荐河西节度使安思顺自代；庚子，以思顺为朔方节度使。
五月，戊申，庆王琮薨，赠靖德太子。
丙辰，京兆尹杨国忠加御史大夫、京畿、关内采访等使，凡王鉷所绾使务，悉归国忠。
初，李林甫以国忠微才，且贵妃之族，故善遇之。
国忠与王鉷为中丞，鉷用林甫荐为大夫，故国忠不悦，遂深探刑縡狱，令引林甫交私鉷兄弟及阿布思事状，陈希烈、哥舒翰从而证之；上由是疏林甫。
国忠贵震天下，始与林甫为仇敌矣。
六月，甲子，杨国忠奏吐蕃兵六十万救南诏，剑南兵击破之于云南，克敌隰州等三城，捕虏六千三百，以道远，简壮者千馀人及酋长降者献之。
秋，八月，乙丑，上复幸左藏，赐群臣帛。
癸巳，杨国忠奏有凤皇见左藏库屋，出纳判官魏仲犀言凤集库西通训门。
九月，阿布思入寇，围永清栅，栅使张元轨拒却之。
冬，十月，戊寅，上幸华清宫。
己亥，改通训门曰凤集门；魏仲犀迁殿中侍御史，杨国忠属吏率以凤皇优得调。
南诏数寇边，蜀人请杨国忠赴镇；左仆射兼右相李林甫奏遣之。
国忠将行，泣辞上，言必为林甫所害，贵妃亦为之请。
上谓国忠曰： 卿暂到蜀区处军事，朕屈指待卿，还当入相。 
林甫时已有疾，忧懑不知所为，巫言一见上可小愈。
上欲就视之，左右固谏。
上乃命林甫出庭中，上登降圣阁遥望，以红巾招之。
林甫不能拜，使人代拜。
国忠比至蜀，上遣中使召还，至昭应，谒林甫，拜于床下。
林甫流涕谓曰： 林甫死矣，公必为相，以后事累公！ 
国忠谢不敢当，汗流覆面。
十一月，丁卯，林甫薨。
上晚年自恃承平，以为天下无复可忧，遂深居禁中，专以声色自娱，悉委政事于林甫。
林甫媚事左右，迎合上意，以固其宠；杜绝言路，掩蔽聪明，以成其奸；妒贤疾能，排抑胜己，以保其位；屡起大狱，诛逐贵臣，以张其势。
自皇太子以下，畏之侧足。
凡在相位十九年，养成天下之乱，而上不之寤也。
庚申，以杨国忠为右相，兼文部尚书，其判使并如故。
国忠为人强辩而轻躁，无威仪。
既为相，以天下为己任，裁决机务，果敢不疑；居朝廷，攘裾扼腕，公卿以下，颐指气使，莫不震慑。
自侍御史至为相，凡领四十馀使。
台省官有才行时名，不为己用者，皆出之。
或劝陕郡进士张彖谒国忠，曰： 见之，富贵立可图。 
彖曰： 吾辈依杨右相如泰山，吾以为冰山耳！
若皎日既出，吾辈得无失所恃乎！ 
遂隐居嵩山。
国忠以司勋员外郎崔圆为剑南留后，征魏郡太守吉温为御史中丞，充京畿、关内采访等使。
温诣范阳辞安禄山，禄山令其子庆绪送至境，为温控马出驿数十步。
温至长安，凡朝廷动静，辄报禄山，信宿而达。
十二月，杨国忠欲收人望，建议： 文部选人，无问贤不肖，选深者留之，依资据阙注官。 
滞淹者翕然称之。
国忠凡所施置，皆曲徇时人所欲，故颇得众誉。
甲申，以平卢兵马使史思明兼北平太守，充卢龙军使。
丁亥，上还宫。
丁酉，以安西行军司马封常清为安西四镇节度使。
哥舒翰素与安禄山、安思顺不协，上常和解之，使为兄弟。
是冬，三人俱入朝，上使高力士宴之于城东。
禄山谓翰曰： 我父胡，母突厥，公父突厥，母胡，族类颇同，何得不相亲？ 
翰曰： 古人云：狐向窟嗥不祥，为其忘本故也。
兄苟见亲，翰敢不尽心！ 
禄山以为讥其胡也，大怒，骂翰曰： 突厥敢尔！ 
翰欲应之，力士目翰，翰乃止，阳醉而散，自是为怨愈深。
棣王琰有二孺人，争宠，其一使巫书符置琰履中以求媚。
琰与监院宦者有隙，宦者知之，密奏琰祝诅上；上使人掩其履而获之，大怒。
琰顿首谢： 臣实不知有符。 
上使鞫之，果孺人所为。
上犹疑琰知之，囚于鹰狗坊，绝朝请，忧愤而薨。
故事，兵、吏部尚书知政事者，选事悉委侍郎以下，三注三唱，仍过门下省审，自春及夏，其事乃毕。
及杨国忠以宰相领文部尚书，欲自示精敏，乃遣令史先于私第密定名阙。
天宝十二年癸巳，公元七五三年
春，正月，壬戌，国忠召左相陈希烈及给事中、诸司长官皆集尚书都堂，唱注选人，一日而毕，曰： 今左相、给事中俱在座，已过门下矣。 
其间资格差缪甚众，无敢言者。
于是门下不复过官，侍郎但掌试判而已。
侍郎韦见素、张倚趋走门庭，与主事无异。
见素，凑之子也。
京兆尹鲜于仲通讽选人请为国忠刻颂，立于省门，制仲通撰其辞；上为改定数字，仲通以金填之。
杨国忠使人说安禄山诬李林甫与阿布思谋反，禄山使阿布思部落降者诣阙，诬告林甫与阿布思约为父子。
上信之，下吏按问；林甫婿谏议大夫杨齐宣惧为所累，附国忠意证成之。
时林甫尚未葬，二月，癸未，制削林甫官爵；子孙有官者除名，流岭南及黔中，给随身衣及粮食，自馀资产并没官；近亲及党与坐贬者五十馀人。
剖林甫棺，抉取含珠，褫金紫，更以小棺如庶人礼葬之。
己亥，赐陈希烈爵许国公，杨国忠爵魏国公，赏其成林甫之狱也。
夏，五月，己酉，复以魏、周、隋后为三恪，杨国忠欲攻李林甫之短也。
卫包以助邪贬夜郎尉，崔昌贬乌雷尉。
阿布思为回纥所破，安禄山诱其部落而降之，由是禄山精兵，天下莫及。
壬辰，以左武卫大将军何复光将岭南五府兵击南诏。
安禄山以李林甫狡猾逾己，故畏服之。
及杨国忠为相，禄山视之蔑如也，由是有隙。
国忠屡言禄山有反状，上不听。
陇右节度使哥舒翰击吐蕃，拔洪济、大漠门等城，悉收九曲部落。
初，高丽人王思礼与翰俱为押牙，事王忠嗣。
翰为节度使，思礼为兵马使兼河源军使。
翰击九曲，思礼后期；翰将斩之，既而复召释之。
思礼徐曰： 斩则遂斩，复召何为！ 
杨国忠欲厚结翰与共排安禄山，奏以翰兼河西节度使。
秋，八月，戊戌，赐翰爵西平郡王。
翰表侍御史裴冕为河西行军司马。
是时中国盛强，自安远门西尽唐境凡万二千里，闾阎相望，桑麻翳野，天下称富庶者无如陇右。
翰每遣使入奏，常乘白橐驼，日驰五百里。
九月，甲辰，以突骑施黑姓可汗登里伊罗蜜施为突骑施可汗。
北庭都护程千里追阿布思至碛西，以书谕葛逻禄，使相应。
阿布思穷迫，归葛逻禄，葛逻禄叶护执之，并其妻子、麾下数千人送之。
甲寅，加葛逻禄叶护顿毘伽开府仪同三司，赐爵金山王。
杨国忠与虢国夫人居第相邻，昼夜往来，无复期度，或并辔走马入朝，不施障幕，道路为之掩目。
三夫人将从车驾幸华清宫，会于国忠第；车马仆从，充溢数坊，锦绣珠玉，鲜华夺目。
国忠谓客曰： 吾本寒家，一旦缘椒房至此，未知税驾之所，然念终不能致令名，不若且极乐耳。 
杨氏五家，队各为一色衣以相别，五家合队，粲若云锦；国忠仍以剑南旌节引于其前。
国忠子暄举明经，学业荒陋，不及格。
礼部侍郎达奚珣畏国忠权势，遣其子昭应尉抚先白之。
抚伺国忠入朝上马，趋至马下；国忠意其子必中选，有喜色。
抚曰： 大人白相公，郎君所试，不中程式，然亦未敢落也。 
国忠怒曰： 我子何患不富贵，乃令鼠辈相卖！ 
策马不顾而去。
抚惶遽，书白其父曰： 彼恃挟贵势，令人惨嗟，安可复与论曲直！ 
遂置暄上第。
及暄为户部侍郎，珣始自礼部迁吏部，暄与所亲言，犹叹己之淹回，珣之迅疾。
国忠既居要地，中外饷遗辐凑，积缣至三千万匹。
上在华清宫，欲夜出游，龙武大将军陈玄礼谏曰： 宫外即旷野，安可不备不虞！
陛下必欲夜游，请归城阙。 
上为之引还。
是岁，安西节度使封常清击大勃律，至菩萨劳城，前锋屡捷，常清乘胜逐之。
斥候府果毅段秀实谏曰： 虏兵羸而屡北，诱我也；请搜左右山林。 
常清从之，果获伏兵，遂大破之，受降而还。
中书舍人宋昱知选事，前进士广平刘乃以选法未善，上书于昱，以为： 禹、稷、皋陶同居舜朝，犹曰载采有九德，考绩以九载。
近代主司，察言于一幅之判，观行于一揖之间，何古今迟速不侔之甚哉！
借使周公、孔子今处铨廷，考其辞华，则不及徐、庾，观其利口，则不若啬夫，何暇论圣贤之事业乎！ 
