起重光大渊献，尽阏逢摄提格，凡四年。
孝宗穆皇帝中之上永和七年
春，正月，丁酉，日有食之。
苻健左长史贾玄硕等请依刘备称汉中王故事，表健为都督关中诸军事、大将军、大单于、秦王。
健怒曰： 吾岂堪为秦王邪！
且晋使未返，我之官爵，非汝曹所知也。 
既而密使梁安讽玄硕等上尊号，健辞让再三，然后许之。
丙辰，健即天王、大单于位，国号大秦，大赦，改元皇始。
追尊父洪为武惠皇帝，庙号太祖；立妻强氏为天王后，子苌为太子，靓为平原公，生为淮南公，觌为长乐公，方为高阳公，硕为北平公，腾为淮阳公，柳为晋公，桐为汝南公，廋为魏公，武为燕公，幼为赵公。
以苻雄为都督中外诸军事、丞相、领车骑大将军、雍州牧、东海公；苻菁为卫大将军、平昌公，宿卫二宫；雷弱儿为太尉，毛贵为司空，略阳姜伯周为尚书令，梁楞为左仆射，王堕为右仆射，鱼遵为太子太师，强平为太傅，段纯为太保，吕婆楼为散骑常侍。
伯周，健之舅；平，王后之弟；婆楼，本略阳氐酋也。
段龛请以青州内附；二月，戊寅，以龛为镇北将军，封齐公。
魏主闵攻围襄国百馀日，赵主祗危急，乃去皇帝之号，称赵王；遣太尉张举乞师于燕，许送传国玺，中军将军张春乞师于姚弋仲。
弋仲遣其子襄帅骑二万八千救赵，诫之曰： 冉闵弃仁背义，屠灭石氏。
我受人厚遇，当为复仇，老病不能自行；汝才十倍于闵，若不枭擒以来，不必复见我也！ 
弋仲亦遣使告于燕，燕主俊遣御难将军悦绾将兵三万往会之。
冉闵闻俊欲救赵，遣大司马从事中郎广宁常炜使于燕。
俊使封裕诘之曰： 冉闵，石氏养息，负恩作逆，何敢辄称大号？ 
炜曰： 汤放桀，武王伐纣，以兴商、周之业；曹孟德养于宦官，莫知所出，卒立魏氏之基。
苟非天命，安能成功！
推此而言，何必致问！ 
裕曰： 人言冉闵初立，铸金为己像，以卜成败，而像不成，信乎？ 
炜曰： 不闻。 
裕曰： 南来者皆云如是，何故隐之？ 
炜曰： 奸伪之人欲矫天命以惑人者，乃假符瑞、托蓍龟以自重，魏主握符玺，据中州，受命何疑；而更反真为伪，取决于金像乎！ 
裕曰： 传国玺果安在？ 
炜曰： 在鄴 。
裕曰： 张举言在襄国。 
炜曰： 杀胡之日，在鄴者殆无孑遗；时有迸漏者，皆潜伏沟渎中耳，彼安知玺之所在乎！
彼求救者，为妄诞之辞，无所不可，况一玺乎！ 
俊犹以张举之言为信，乃积柴其旁，使裕以其私诱之，曰： 君更熟思，无为徒取灰灭！ 
炜正色曰： 石氏贪暴，亲帅大兵攻燕国都。虽不克而返，然志在必取。
故运资粮、聚器械于东北者，非以相资，乃欲相灭也。
魏主诛剪石氏，虽不为燕，臣子之心，闻仇雠之灭，义当如何？
而更为彼责我，不亦异乎！
吾闻死者骨肉下于土，精魂升于天。
蒙君之惠，速益薪纵火，使仆得上诉于帝足矣！ 
左右请杀之，俊曰： 彼不惮杀身而徇其主，忠臣也！
且冉闵有罪，使臣何预焉！ 
使出就馆。
夜，使其乡人赵瞻往劳之，且曰： 君何不以实言？
王怒，欲处君于辽、碣之表，奈何？ 
炜曰： 吾结发以来，尚不欺布衣，况人主乎！
曲意苟合，性所不能。直情尽言，虽沉东海，不敢避也！ 
遂卧向壁，不复与瞻言。瞻具以白俊，俊乃囚炜于龙城。
赵并州刺史张平遣使降秦，秦王以平为大将军、冀州牧。
燕王逡还蓟。
三月，姚襄及赵汝阴王琨各引兵救襄国。
冉闵遣车骑将军胡睦拒襄于长芦，将军孙威拒琨于黄丘，皆败还，士卒略尽。
闵欲自出击之，卫将军王泰谏曰： 今襄国未下，外救云集，若我出战，必覆背受敌，此危道也。
不若固垒以挫其锐，徐观其衅而击之。
且陛下亲临行陈，如失万全，则大事去矣。 
闵将止，道士法饶进曰： 陛下围襄国经年，无尺寸之功，今贼至，又避不击，将何以使将士乎！
且太白入昴，当杀胡王，百战百克，不可失也！ 
闵攘袂大言曰： 吾战决矣，敢沮众者斩！ 
乃悉众出，与襄、琨战。
悦绾适以燕兵至，去魏兵数里，疏布骑卒，曳柴扬尘，魏人望之恟惧，襄、琨、绾三面击之，赵王祗自后冲之，魏兵大败，闵与十馀骑走还鄴。
降胡栗特康等执大单于胤及左仆射刘琦以降赵，赵王祗杀之。
胡睦及司空石璞、尚书令徐机、中书监卢谌等并将士死者凡十馀万人。
闵潜还，人无知者。
鄴另震恐，讹言闵已没。
射声校尉张艾请闵亲郊以安众心。闵从之，讹言乃息。
闵支解法饶父子，赠韦謏大司徒。
姚襄还还滠头，姚弋仲怒其不擒闵，杖之一百。
初，闵之为赵相也，悉散仓库以树私恩，与羌、胡相攻，无月不战。
赵所徙青、雍、幽、荆四州人民及氐、羌、胡蛮数百万口，以赵法禁不行，各还本土；道路交错，互相杀掠，其能达者什有二、三。
中原大乱。因以饥疫，人相食，无复耕者。
赵王祗使其将刘显帅众七万攻鄴，军于明光宫，去鄴二十三里。
魏主闵恐，召王泰，欲与之谋。
泰恚前言之不从，辞以疮甚。
闵亲临问之，泰固称疾笃。
闵怒，还宫，谓左右曰： 巴奴，乃公岂假汝为命邪！
要将先灭群胡，却斩王泰。 
乃悉众出战，大破显军，追奔至阳平，斩首三万馀级。
显惧，密使请降，求杀祗以自效，闵乃引归。
会有告王泰欲叛入秦者，闵杀之，夷其三族。
秦王健分遣使者问民疾苦，搜罗俊异，宽重敛之税，弛离宫之禁，罢无用之器，去侈靡之服，凡赵之苛政不便于民者皆除之。
杜洪、张琚遣使召梁州刺史司马勋。
夏，四月，勋帅步骑三万赴之，秦王健御之于五丈原。
勋屡战皆败，退归南郑。
健以中书令贾玄硕始者不上尊号，衔之，使人告玄硕与司马勋通，并其诸子皆杀之。
渤海人逄约因赵乱，拥众数千家附于魏，魏以约为渤海太守。
故太守刘准，隗之兄子也，土豪封放，弈之从弟也；别聚众自守。
闵以准为幽州刺史，与约中分渤海。
燕王俊使封弈讨约，使昌黎太守高开讨准、放。
开，瞻之子也。
弈引兵直抵约垒，遣人谓约曰： 相与乡里，隔绝日久，会遇甚难。
时事利害，人各有心，非所论也。
愿单出一相见，以写伫结之情。 
约素信重弈，即出，见弈于门外。
各屏骑卒，单马交语。
弈与论叙平生毕，因说之曰： 与君累世同乡，情相爱重，诚欲君享祚无穷；今既获展奉，不可不尽所怀。
冉闵乘石氏之乱，奄有成资，是宜天下服其强矣，而祸乱方始，固知天命不可力争也。
燕王弈也载德，奉义讨乱，所征无敌。
今已都蓟，南临赵、魏，远近之民，襁负归之。
民厌荼毒，咸思有道。
冉闵之亡，匪朝伊夕，成败之形，昭然易见。
且燕王肇开王业，虚心贤俊，君能翻然改图，则功参绛、灌，庆流苗裔，孰与为亡国将，守孤城以待必至之祸哉！ 
约闻之，怅然不言。
弈给使张安，有勇力；弈豫戒之，俟约气下，安突前持其马鞚，因挟之而驰。
至营，弈与坐，谓曰： 君计不能自决，故相为决之，非欲取君以邀功，乃欲全君以安民也。 
高开至渤海，准、放迎降。
俊以放为渤海太守，准为左司马，约参军事。以约诱于人而遇获，更其名曰钓。
刘显弑赵王祗及其丞相安乐王炳、太宰赵庶等十馀人，传首于鄴。
骠骑将军石宁奔柏人。
魏主闵焚祗首于通衢，拜显上大将军、大单于、冀州牧。
五月，赵兗州刺史刘启自鄄城来奔。
秋，七月，刘显复引兵攻鄴，魏主闵击败之。
显还，称帝于襄国。
八月，魏徐州刺史周成、兗州刺史魏统、荆州刺史乐弘、豫州牧张遇以廪丘、许昌等诸城来降；平南将军高崇、征虏将军吕护执洛州刺史郑系，以其地来降。
燕王俊遣慕容恪攻中山，慕容评攻王午于鲁口，魏中山太守上谷侯龛闭城拒守。
恪南徇常山，军于九门，魏赵郡太守辽西李邽举郡降，恪厚抚之，将邽还围中山，侯龛乃降。
恪入中山，迁其将帅、土豪数十家诣蓟，馀皆安堵；军令严明，秋豪不犯。
慕容评至南安，王午遣其将郑生拒战，评击斩之。
悦绾还自襄国，俊乃知张举之妄而杀之。
常炜有四男二女在中山，俊释炜之囚，使诸子就见之。
炜上疏谢恩，俊手令答曰： 卿本不为生计，孤以州里相存耳。
今大乱之中，诸子尽至，岂非天所念邪！
天且念卿，况于孤乎！ 
赐妾一人，谷三百斛，使居凡城。
以北平太守孙兴为中山太守。
兴善于绥抚，中山遂安。
库傉官伟帅部众自上党降燕。
姚弋仲遣使来请降。
冬，十一月，以弋仲为使持节、六夷大都督、督江北诸军事、车骑大将军、开府仪同三司、大单于、高陵郡公，又以其子襄为持节、平北将军、都督并州诸军事、并州刺史、平乡县公。
逄钓亡归渤海，招集旧众以叛燕。
乐陵太守贾坚使人告谕乡人，示以成败，钓部众稍散，遂来奔。
吐谷浑叶延卒，子碎妥立。
初，桓温闻石氏乱，上疏请出师经略中原，事久不报。
温知朝廷仗殷浩以抗己，甚忿之；然素知浩之为人，亦不之惮也。
以国无他衅，遂得相持弥年，虽有君臣之迹，羁縻而已，八州士众资调殆不为国家用。
屡求北伐，诏书不听。
十二月，辛未，温拜表辄行，帅众四五万顺流而下，军于武昌，朝廷大惧。
殷浩欲去位以避温，又欲以驺虞幡驻温军。
吏部尚书王彪之言于会稽王昱曰： 此属皆自为计，非能保社稷，为殿下计也。
若殷浩去职，人情离骇，天子独坐，当此之际，必有任其责者，非殿下而谁乎！ 
又谓浩曰： 彼若抗表问罪，卿为之首。
事任如此，猜衅已成，欲作匹夫，岂有全地邪！
且当静以待之。
令相王与手书，示以款诚，为陈成败，彼必旋师；若不从，则遣中诏；又不从，乃当以正义相裁。
奈何无故匆匆，先自猖獗乎！ 
浩曰： 决大事正自难，顷日来欲使人闷。闻卿此谋，意始得了。 
彪之，彬之子也。
抚军司马高崧言于昱曰： 王宜致书，谕以祸福，自当返旆。
如其不尔，便六军整驾，逆顺于兹判矣！ 
乃于坐为昱草书曰： 寇难宜平，时会宜接。
此实为国远图，经略大算，能弘斯会，非足下而谁？
但以比兴师动众，要当以资实为本；运转之艰，古人所难，不可易之于始而不熟虑。
顷所以深用为疑，惟在此耳。
然异常之举，众之所骇，游声噂𠴲，想足下亦少闻之。
苟患失之，无所不至，或能望风振扰，一时崩散。
如此则望实并丧，社稷之事去矣。
皆由吾暗弱，德信不著，不能镇静群庶，保固维城，所以内愧于心，外惭良友。
吾与足下，虽职有内外，安社稷，保家国，其致一也。
天下安危，系之明德。当先思宁国而后图其外，使王基克隆，大义弘著，所望于足下。
区区诚怀，岂可复顾嫌而不尽哉！ 
温即上疏惶恐致谢，回军还镇。
朝廷将行郊祀。
会稽王昱问于王彪之曰： 郊祀应有赦否？ 
彪之曰： 自中兴以来，郊祀往往有赦，愚意常谓非宜；凶愚之人，以为郊必有赦，将生心于徼幸矣！ 
昱从之。
燕王俊如龙城。
丁零翟鼠帅所部降燕，封为归义王。
孝宗穆皇帝中之上永和八年
春，正月，辛卯，日有食之。秦丞相雄等请秦王健正尊号，依汉、晋之旧，不必效石氏之初。
健从之，即皇帝位，大赦。
诸公皆进爵为王。
且言单于所以统壹百蛮，非天子所宜领，以授太子苌。
司马勋既还汉中，杜洪、张琚屯宜秋。
洪自以右族，轻琚，琚遂杀洪，自立为秦王，改元建昌。
刘显攻常山，魏主闵留大将军蒋干使辅太子智守鄴，自将八千骑救之。
显大司马清河王宁以枣强降魏。
闵击显，败之，追奔至襄国。
显大将军曹伏驹开门纳闵。闵杀显及其公卿己下百馀人，焚襄国宫室，迁其民于鄴。
赵汝阴王琨以其妻妾来奔，斩于建康市，石氏遂绝。
尚书左丞孔严言于殷浩曰： 比来众情，良可寒心，不知使君当何以镇之。
愚谓宜明受任之方，韩、彭专征伐，萧、曹守管籥，内外之任，各有攸司；深思廉、蔺屈身之义，平、勃交欢之谋，令穆然无间，然后可以保大定功也。
观顷日降附之徒，皆人面兽心，贪而无亲，恐难以义感也。 
浩不从。
严，愉之从子也。
浩上疏请北出许、洛，诏许之。以安西将军谢尚、北中郎奖荀羡为督统，进屯寿春。
谢尚不能抚尉张遇，遇怒，据许昌叛，使其将上官恩据洛阳，乐弘攻督护戴施于仓垣，浩军不能进。
三月，命荀羡镇准阴，寻加监青州诸军事，又领兗州刺史，镇下邳。
乙巳，燕王俊还蓟，稍徙军中文武兵民家属于蓟。
姚弋仲有子四十二人，及病，谓诸子曰： 石氏待吾厚，吾本欲为之尽力。
今石氏已灭，中原无主；我死，汝亟自归于晋，当固执臣节，无为不义也！ 
弋仲卒，子襄秘不发丧，帅户六万南攻阳平、元城、发干，破之，屯于碻磝津，以太原王亮为长史，天水尹赤为司马，太原薛瓚、略阳权翼为参军。
襄与秦兵战，败，亡三万馀户，南至荥阳，始发丧。
又与秦将高昌、李历战于麻田，马中流矢而毙。
弟苌以马授襄，襄曰： 汝何以自免？ 
苌曰： 但令兄济，竖子必不敢害苌！ 
会救至，俱免。
尹赤奔秦，秦以赤为并州刺史，镇蒲阪。
襄遂帅众归晋，送其五弟为质。
诏襄屯谯城，襄单骑渡淮，见谢尚于寿春。
尚闻其名，命去仗卫，幅巾待之，欢若平生。
襄博学，善谈论，江东人士皆重之。
魏主闵既克襄国，因游食常山、中山诸郡。
赵立义将军段勤聚胡、羯万馀人保据绎幕，自称赵帝。
夏，四月，甲子，燕王俊遣慕容恪击魏，慕容霸等击勤。
魏主闵将与燕战，大将军董闰、车骑将军张温谏曰： 鲜卑乘胜锋锐，且彼众我寡，请且避之，俟其骄惰，然后益兵以击之， 闵怒曰： 吾欲以此众平幽州，斩慕容俊；今遇恪而避之，人谓我何！ 
司徒刘茂、特进郎闿相谓曰： 吾君此行，必不还矣，吾等何为坐待戮辱！ 
皆自杀。
闵军于安喜，慕容恪引兵从之。
闵趣常山，恪追之，丙子，及于魏昌之廉台。
闵与燕兵十战，燕兵皆不胜。
闵素有勇名，所将兵精锐，燕人惮之。
慕容恪巡陈，谓将士曰： 冉闵勇而无谋，一夫敌耳！
其士卒饥疲，甲兵虽精，其实难用，不足破也！ 
闵以所将多步卒，而燕皆骑兵，引兵将趣林中。
恪参军高开曰： 吾骑兵利平地，若闵得入林，不可复制。
宜亟遣轻骑邀之，既合而阳走，诱致平地，然后可击也 。
恪从之。
魏兵还就平地，恪分军为三部，谓诸将曰： 闵性轻锐，又自以众少，必致死于我。
我厚集中军之陈以待之，俟其合战，卿等从旁击之，无不克矣。 
乃择鲜卑善射者五千人，以铁锁连其马，为方陈而前。
闵所乘骏马曰硃龙，日行千里。
闵左操双刃矛，右执钩戟，以击燕兵，斩首三百馀级。
望见大幢，知其为中军，直冲之；燕两军从旁夹击，大破之。
围闵数重，闵溃围东走二十馀里，硃龙忽毙，为燕兵所执。
燕人杀魏仆射刘群，执董闵、张温，及闵皆送于蓟。
闵子操奔鲁口。
高开被创而卒。
慕容恪进屯常山，俊命恪镇中山。
己卯，冉闵至蓟。
俊大赦，立闵而责之曰： 汝奴仆下才，何得妄称帝？ 
闵曰： 天下大乱，尔曹夷狄禽兽之类犹称帝，况我中土英雄，何为不得称帝邪！ 
俊怒，鞭之三百，送于龙城。
慕容霸军至绎幕，段勤与弟思陪举城降。
甲申，俊遣慕容评及中尉侯龛帅精骑万人攻鄴。
癸巳，至鄴，魏蒋干及太子智闭城拒守。
城外皆降于燕，刘宁及弟崇帅胡骑三千奔晋阳。
秦以张遇为征东大将军、豫州牧。
五月，秦主健攻张琚于宜秋，斩之。
鄴中大饥，人相食，故赵时宫人被食略尽。
蒋干遗侍中缪嵩、詹事刘猗奉表请降，且求救于谢尚。
庚寅，燕王俊遣广威将军慕容军、殿中将军慕舆根、右司马皇甫真等帅步骑二万助慕容评攻鄴。
辛卯，燕人斩冉闵于龙城。
会大旱，蝗，燕王俊谓闵为祟，遣使祀之，谥曰悼武天王。
初，谢尚使戴施据枋头，施闻蒋干求救，乃自仓垣徙屯棘津，止干使者求传国玺。
刘猗使缪嵩还鄴白干，干疑尚不能救，沈吟未决。
六月，施帅壮士百馀人入鄴，助守三台，绐之曰： 今燕寇在外，道路不通，玺未敢送也。
卿且出以付我，我当驰白天子。
天子闻玺在吾所，信卿至诚，必多发兵粮以相救饷。 
干以为然，出玺付之。
施宣言使督护何融迎粮，阴令怀玺送于枋头。
甲子，蒋干帅锐卒五千及晋兵出战，慕容评大破之，斩首四千级，干脱走入城。
甲申，秦主健还长安。
谢尚、姚襄共攻张遇于许昌。
秦主健遣丞相东海王雄、卫大将军平昌王菁略地关东，帅步骑二万救之。
丁亥，战于颍水之诚桥，尚等大败，死者万五千人。
尚奔还淮南，襄弃辎重，送尚于芍陂；尚悉以后事付襄。
殷浩闻尚败，退屯寿春。
秋，七月，秦丞相雄徙张遇及陈、颍、许、洛之民五万馀户于关中，以右卫将军杨群为豫州刺史，镇许昌。
谢尚降，号建威将军。
赵故西中郎将王擢遣使请降；拜擢秦州刺史。
丁酉，以武陵王晞为太宰。
丙辰，燕王俊如中山。
王午闻魏败，时邓恒已死，午自称安国王。
八月，戊辰，燕王俊遣慕容恪、封弈、阳骛攻之，午闭城自守，送冉操诣燕军；燕人掠其禾稼而还。
庚午，魏长水校尉马愿等开鄴城纳燕兵，戴施、蒋干悬缒而下，奔于仓垣。
慕容评送魏后董氏、太子智、太尉申钟、司空条攸等及乘舆服御于蓟。
尚书令王简、左仆射张乾、右仆射郎肃皆自杀。
燕王俊诈云董氏得传国玺献之，赐号奉玺君，赐冉智爵海宾侯。
以申钟为大将军右长史。
命慕容评镇鄴。
桓温使司马勋助周抚讨萧敬文于涪城，斩之。
谢尚自枋头迎传国玺至建康，百僚毕贺。
秦以雷弱儿为大司马，毛贵为太尉，张遇为司空。
殷浩之北伐也，中军将军王羲之以书止之，不听。
既而无功，复谋再举。
羲之遗浩书曰： 今以区区江左，天下寒心，固已久矣。
力争武功，非所当作。
自顷处内外之任者，未有深谋远虑，而疲竭根本，各从所志，竟无一功可论，遂令天下将有土崩之势。
任其事者，岂得辞四海之责哉！
今军破于外，资竭于内，保淮之志，非所复及，莫若还保长江，督将各处复旧镇。自长江以外，羁縻而已。
引咎责躬，更为善治，省其赋役，与民更始，庶可以救倒悬之急也！
使君起于布衣，任天下之重，当董统之任，而败丧至此，恐阖朝群贤未有与人分其谤者。
若犹以前事为未工，故复求之分外，宇宙虽广，自容何所！
此愚智所不解也。 
又与会稽王昱笺曰： 为人臣者谁不愿尊其主比隆前世！
况遇难得之运哉！
顾力有所不及，岂不可不权轻重而处之也！
今虽有可喜之会，内求诸己，而所忧乃重于所喜。
功未可期，遗黎歼尽，劳役无时，征求日重，以区区吴、越经纬天下十分之九，不亡何待！
而不度德量力，不弊不己，此封内所痛心叹悼而莫敢吐诚者也。 往者不可谏，来者犹可追。 
愿殿下更垂三思，先为不可胜之基，须根立势举，谋之未晚。
若不行，恐糜鹿之游，将不止林薮而已！
愿殿下暂废虚远之怀，以救倒悬之急，可谓以亡为存，转祸为福也。 
不从。
九月，浩屯泗口，遣河南太守戴施据石门，荥阳太守刘遯据仓垣。
浩以军兴，罢遣太学生徒，学校由此遂废。
冬，十月，谢尚遣冠军将军王侠攻许昌，克之。
秦豫州刺史杨群退屯弘农。
征尚为给事中，戍石头。
丁卯，燕王俊还蓟。
故赵将拥兵据州郡者，各遣使降燕；燕王俊以王擢为益州刺史，夔逸为秦州刺史，张平为并州刺史，李历为兗州刺史，高昌为安西将军，刘宁为车骑将军。
慕容恪屯安平，积粮，治攻具，将讨王午。
丙戌，中山苏林起兵于无极，自称天子；恪自鲁口还讨林。
闰月，戊子，燕王俊遣广威将军慕舆根助恪攻林，斩之。
王午为其将秦兴所杀。吕护杀兴，复自称安国王。
燕群僚共上尊号于燕王俊，俊许之。
十一月，丁卯，始置百官，以国相封弈为太尉，左长史阳骛为尚书令，右司马皇甫真为尚书左仆射，典书令张悕为右仆射；其馀文武，拜授有差。
戊辰，俊即皇帝位，大赦。
自谓获传国玺，改元元玺。
追尊武宣王为高祖武宣皇帝，文明王为太祖文明皇帝。
时晋使适至燕，俊谓曰： 汝还，白汝天子：我承人乏，为中国所推，已为帝矣！ 
改司州为中州，建留台于龙都，以玄菟太守乙逸为尚书，专委留务。
秦丞相雄攻王擢于陇西，擢奔凉州，雄还屯陇东。
张重华以擢为征虏将军、秦州刺史，特宠待之。
孝宗穆皇帝中之上永和九年春，正月，乙卯朔，大赦。
二月，庚子，燕王俊立其妃可足浑氏为皇后，世子晔为皇太子，皆自龙城迁于蓟宫。
张重华遣将军张弘、宋修会王擢帅骑万五千伐秦。秦丞相雄、卫将军菁拒之，大败凉兵于龙黎，斩首万二千级，虏张弘、宋修，王擢弃秦州，奔姑臧。
秦主健以领军将军苻愿为秦州刺史，镇上邽。
三月，交州刺史阮敷讨林邑，破五十馀垒。
赵故卫尉常山李犊聚众数千人叛燕。
西域胡刘康诈称刘曜子，聚众于平阳，自称晋王；夏，四月，秦左卫将军苻飞讨擒之。
以安西将军谢尚为尚书仆射。
五月，张重华复使王擢帅众二万伐上邽，秦州郡县多应之；苻愿战败，奔长安。
重华因上疏请伐秦。
诏进重华凉州牧。
燕主俊遣卫将军恪讨李犊，犊降，遂东击吕护于鲁口。
六月，秦苻飞攻氐王杨初于仇池，为初所败。
丞相雄、平昌王菁帅步骑四万屯于陇东。
秦主健纳张遇继母韩氏为昭仪，数于众中谓遇曰： 卿，吾假子也。 
遇耻之，因雄等精兵在外，阴结关中豪杰，欲灭苻氏，以其地来降。
秋，七月，遇与黄门刘晁谋夜袭健，晃约开门以待之。
会健使晃出外，晃固辞，不得已而行。
遇不知，引兵至门，门不开。
事觉，伏诛。
于是孔持起池阳，刘珍、夏侯显起鄠，乔秉起雍，胡阳赤起司竹，呼延毒起灞城，众数万人，各遣使来请兵。
秦以左仆射鱼遵为司空。
九月，秦丞相雄帅众二万还长安，遣平昌王菁略定上洛，置荆州于丰阳川，以步兵校尉金城郭敬为刺史。
雄与清河王法、苻飞分讨孔持等。
姚襄屯历阳，以燕、秦方强，未有北伐之志，乃夹淮广兴屯田，训厉将士。
殷浩在寿春，恶其强盛，囚襄诸弟，屡遣刺客刺之，刺客皆以情告襄。
安北将军魏统卒，弟憬代领部曲。
浩潜遣憬帅众五千袭之，襄斩憬，并其众。
浩愈恶之，使龙骧将军刘启守谯，迁襄于梁国蠡台，表授梁国内史。
魏憬子弟数往来寿春，襄益疑惧，遣参军权翼使于浩。
浩曰： 身与姚平北共为王臣，休戚同之。
平北每举动自专，甚失辅车之理，岂所望也！ 
翼曰： 平北英姿绝世，拥兵数万而远归晋室者，以朝廷有道，宰辅明哲故也。
今将军轻信谗慝之言，与平北有隙，愚谓猜嫌之端，在此不在彼也。 
浩曰： 平北姿性豪迈，生杀自由，又纵小人掠夺吾马。王臣之体，固若是乎？ 
翼曰： 平北归命圣朝，岂肯妄杀无辜！
奸宄之人，亦王法所不容也，杀之何害！ 
浩曰： 然则掠马何也？ 
翼曰： 将军谓平北雄武难制，终将讨之，故取马欲以自卫耳。 
浩笑曰： 何至是也！ 
初，浩阴遣人诱秦梁安、雷弱儿，使杀秦主健，许以关右之任，弱儿伪许之，且请兵应接。
浩闻张遇作乱，健兄子辅国将军黄眉自洛阳西奔，以为安等事已成。
冬，十月，浩自寿春帅众七万北伐，欲进据洛阳，修复园陵。
吏部尚书王彪之上会稽王昱笺，以为： 弱儿等容有诈伪，浩未应轻进。 
不从。
浩以姚襄为前驱。
襄引兵北行，度浩将至，诈令部众夜遁，阴伏甲以邀之。
浩闻而追襄至山桑。
襄纵兵击之，浩大败，弃辎重，走保谯城。
襄俘斩万馀，悉收其资仗，使兄益守山桑，襄复加淮南。
会稽王昱谓王彪之曰： 君言无不中，张、陈无以过也！ 
西平敬烈公张重华有疾，子曜灵才十岁，立为世子，赦其境内。
重华庶兄长宁侯祚，有勇力、吏干，而倾巧善事内外，与重华嬖臣赵长、尉缉等结异姓兄弟。
都尉常据请出之，重华曰： 吾方以祚为周公，使辅幼子，君是何言也！ 
谢艾以枹罕之功有宠于重华，左右疾之，谮艾，出为酒泉太守。
艾上疏言： 权幸用事，公室将危，乞听臣入侍。 
且言： 长宁侯祚及赵长等将为乱，宜尽逐之。 
十一月，己未，重华疾甚，手令征艾为卫将军，监中外诸军事，辅政；祚、长等匿而不宜。
丁卯，重华卒，世子曜灵立，称大司马、凉州刺史、西平公。
赵长等矫重华遗令，以长宁侯祚为都督中外诸军事、抚军大将军，辅政。
殷浩使部将刘启、王彬之攻姚益于山桑。姚襄自淮南击之，启、彬之皆败死。
襄进据芍陂。
赵末，乐陵硃秃、平原杜能、清河丁娆、阳平孙元各拥兵分据城邑，至是皆请降于燕；燕主俊以秃为青州刺史，能为平原太守，娆为立节将军，元为兗州刺史，各留抚其营。
秦丞相雄克池阳，斩孔特。
十二月，清河王法、苻飞克鄠，斩刘珍、夏侯显。
姚襄济淮，屯盱眙，招掠流民，众至七万，分置守宰，劝课农桑；遣使诣建康罪状殷浩，并自陈谢。
诏以谢尚都督江西、淮南诸军事、豫州刺史，镇历阳。
凉右长史赵长等建议，以为： 时难未夷，宜立长君，曜灵冲幼，请立长宁侯祚。 
张祚先得幸于重华之母马氏，马氏许之，乃废张曜灵为凉宁侯，立祚为大都督、大将军、凉州牧、凉公。
祚既得志，恣为淫虐，杀重华妃裴氏及谢艾。
燕卫将军恪、抚军将军军、左将军彪等屡荐给事黄门侍郎霸有命世之才，宜总大任。
是岁，燕主俊以霸为使持节、安东将军、北冀州剌史，镇常山。
孝宗穆皇帝中之上永和十年春，正月，张祚自称凉王，改建兴四十二年为和平元年。
立妻辛氏为王后，子太和为太子，封弟天锡为长宁侯，子庭坚为建康侯，曜灵弟玄靓为凉武侯。
置百官，郊祀天地，用天子礼乐。
尚书马岌切谏，坐免官。
郎中丁琪复谏曰： 我自武公以来，世守臣节，抱忠履谦五十馀年，故能以一州大众，抗举世之虏，师徒岁起，民不告疲。
殿下勋德未高于先公，而亟谋革命，臣未见其可也。
彼士民所以用命，四远所以归向者，以吾能奉晋室故也。
今而自尊，则中外离心，安能以一隅之地，拒天下之强敌乎！ 
祚大怒，斩之于阙下。
故魏降将周成反，自宛袭洛阳。
辛酉，河南太守戴施奔鲔渚。
秦丞相雄克司竹。
胡阳赤奔霸城，依呼延毒。
中军将军、扬州刺史殷浩连年北伐，师徒屡败，粮械都尽。
征西将军桓温因朝野之怨，上疏数浩之罪，请废之。
朝廷不得已，免浩为庶人，徙东阳之信安。
自此内外大权一归于温矣。
浩少与温齐名，而心竞不相下，温常轻之。
浩既废黜，虽愁怨，不形辞色，常书空作 咄咄怪事 字。
久之，温谓掾郗超曰： 浩有德有言，向为令仆，足以仪刑百揆，朝廷用违其才耳。 
将以浩为尚书令，以书告之。
浩欣然许焉，将答书，虑有谬误，开闭者十数，竟达空函。
温大怒，由是遂绝，卒于徙所。
以前会稽内史王述为扬州刺史。
二月，乙丑，桓温统步骑四万发江陵。
水军自襄阳入均口，至南乡，步兵自淅川趣武关，命司马勋出子午道以伐秦。
燕卫将军恪围鲁口，三月，拔之。
吕护奔野王，遣弟奉表谢罪于燕，燕以护为河内太守。
姚襄遣使降燕。
燕主俊以慕容评为镇南将军，都督秦、雍、益、梁、江、扬、荆、徐、兗、豫十州诸军事，权镇洛水；以慕容强为前锋都督，督荆、徐二州、缘淮诸军事，进据河南。
桓温将攻上洛，获秦荆州刺史郭敬；进击青泥，破之。
司马勋掠秦西鄙，凉秦州刺史王擢攻陈仓以应温。
秦主健遣太子苌、丞相雄、淮南王生、平昌王菁、北平王硕帅众五万军于峣柳以拒温。
夏，四月，已亥，温与秦兵战于蓝田。
秦淮南王生单骑突陈，出入以十数，杀伤晋将士甚众。
温督众力战，秦兵大败；将军桓冲又败秦丞相雄于白鹿原。冲，温之弟也。
温转战而前，壬寅，进至灞上。
秦太子苌等退屯城南，秦主健与老弱六千固守长安小城，悉发精兵三万，遣大司马雷弱儿等与苌合兵以拒温。
三辅郡县皆来降，温抚谕居民，使安堵复业。
民争持牛酒迎劳，男女夹路观之，耆老有垂泣者，曰： 不图今日复睹官军！ 
秦丞相雄帅骑七千袭司马勋于子午谷，破之，勋退屯女娲堡。
戊申，燕主俊封抚军将军军为襄阳王，左将军彭为武昌王；以卫将军恪为大司马、侍中、大都督、录尚书事，封太原王；镇南将军评为司徒、骠骑将军，封上庸王；封安东将军霸为吴王，左贤王友为范阳王，散骑常侍厉为下邳王，散骑常侍宜为庐江王，宁北将军度为乐浪王；又封弟桓为宜都王，逮为临贺王，徽为河间王，龙为历阳王，纳为北海王，秀为兰陵王，岳为安丰王，德为梁公，默为始安公，偻为南康公；子咸为乐安王，亮为勃海王，温为带方王，涉为渔阳王，暐为中山王；以尚书令阳骛为司空，仍守尚书令。
命冀州刺史吴王霸徙治信都。
初，燕王皝奇霸之才，故名之曰霸，将以为世子，群臣谏而止，然宠遇犹逾于世子。
由是俊恶之，以其尝坠马折齿，更名曰缺；寻以其应谶文，更名曰垂；迁侍中，录留台事，徙镇龙城。
垂大得东北之和，俊愈恶之，复召还。
五月，江西流民郭敞等千馀人执陈留内史刘仕，降于姚襄。
建康震骇，以吏部尚书周闵为中军将军，屯中堂，豫州刺史谢尚自历阳还卫京师，固江备守。
王擢拔陈仓，杀秦扶风内史毛难。
北海王猛，少好学，倜傥有大志，不屑细务，人皆轻之。
猛悠然自得，隐居华阴。
闻桓温入关，披褐诣之，扪虱而谈当世之务，旁若无人。
温异之，问曰： 吾奉天子之命，将锐兵十万为百姓除残贼，而三秦豪杰未有至者，何也？ 
猛曰： 公不远数千里，深入敌境。今长安咫尺，而不渡灞水，百姓未知公心，所以不至。 
温嘿然无以应，徐曰： 江东无卿比也！ 
乃署猛军谋祭酒。
温与秦丞相雄等战于白鹿原，温兵不利，死者万馀人。
初，温指秦麦以为粮，既而秦人悉芟麦，清野以待之，温军乏食。六月，丁丑，徙关中三千馀户而归。
以王猛为高官督护，欲与俱还，猛辞不就。
呼延毒帅众一万从温还。
秦太子苌等随温击之，比至潼关，温军屡败，失亡以万数。
温之屯灞上也，顺阳太守薛珍劝温径进逼长安，温弗从。
珍以偏师独济，颇有所获。
及温退，乃还，显言于众，自矜其勇而咎温之持重；温杀之。
秦丞相雄击司马勋、王擢于陈仓，勋奔汉中，擢奔略阳。
秦以光禄大夫赵俱为洛阳刺史，镇宜阳。
秦东海敬武王雄攻乔秉于雍；丙申，卒。
秦主健哭之呕血，曰： 天不欲吾平四海邪？
何夺吾元才之速也！ 
赠魏王，葬礼依晋安平献王故事。
雄以佐命无勋，位兼将相，权侔人主，而谦恭泛爱，遵奉法度，故健重之，常曰： 元才，吾之周公也。 
子坚袭爵。
坚性至孝，幼有志度，博学多能，交结英豪，吕婆楼、强汪及略阳梁平老皆与之善。
燕乐陵太守慕容钩，翰之子也，与青州刺史硃秃共治厌次。
钩自恃宗室，每陵侮秃。
秃不胜忿，秋，七月，袭钩，杀之，南奔段龛。
秦太子苌攻乔秉于雍，八月，斩之，关中悉平。
秦主健赏拒桓温之功，以雷弱儿为丞相，毛贵为太傅，鱼遵为太尉，淮南王生为中军大将军，平昌王菁为司空。
健勤于政事，数延公卿咨讲治道，承赵人苛虐奢侈之后，易以宽简节俭，崇儒礼士，由是秦人悦之。
燕大调兵众，因发诏之日，号曰： 丙戌举。 
九月，桓温还自伐秦，帝遣侍中、黄门劳温于襄阳。
或告燕黄门侍郎宋斌等谋奉冉智为主而反，皆伏诛。
斌，烛之子也。
秦太子苌之拒桓温也，为流矢所中，冬，十月，卒，谥曰献哀。
桓温之入关也，王擢遣使告凉王祚，言温善用兵，其志难测。
祚惧，且畏擢之叛己，遣人刺之。
事泄，祚益惧，大发兵，声言东伐，实欲西保敦煌，会温还而止。
既而遣秦州刺史牛霸等帅兵三千击擢，破之。
十一月，擢帅众降秦，秦以擢为尚书，以上将军啖铁为秦州刺史。
秦王健叔父武都王安自晋还，为姚襄所虏，以为洛州刺史。
十二月，安亡归秦，健以安为大司马、骠骑大将军、并州刺史，镇蒲坂。
是岁，秦大饥，米一升直布一匹。
