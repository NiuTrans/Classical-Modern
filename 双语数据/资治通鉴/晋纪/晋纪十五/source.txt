起阏逢涒滩，尽强圉大渊献，凡四年
肃宗明皇帝下太宁二年春，正月，王敦诬周嵩、周莛与李脱谋为不轨，收嵩、莛于军中，杀之；遣参军贺鸾就沈充于吴，尽杀周札诸兄子；进兵袭会稽，札拒战而死。
后赵将兵都尉石瞻寇下邳、彭城，取东莞、东海，刘遐退保泗口。
司州刺史石生击赵河南太守尹平于新安，斩之，掠五千馀户而归。
自是二赵构隙，日相攻掠，河东、弘农之间，民不聊生矣。
石生寇许、颍，俘获万计；攻郭诵于阳翟，诵与战，大破之，生退守康城。
后赵汲郡内史石聪闻生败，驰救之，进攻司州刺史李矩、颍川太守郭默，皆破之。
成主雄，后任氏无子，有妾子十馀人，雄立其兄荡之子班为太子，使任后母之。
群臣请立诸子，雄曰： 吾兄，先帝之嫡统，有奇材大功，事垂克而早世，朕常悼之。
且班仁孝好学，必能负荷先烈。 
太傅骧、司徒王达谏曰： 先王立嗣必子者，所以明定分而防篡夺也。
宋宣公、吴馀祭，足以观矣。 
雄不听。
骧退而流涕曰： 乱自此始矣！ 
班为人谦恭下士，动遵礼法，雄每有大议，辄令豫之。
夏，五月，甲申，张茂疾病，执世子骏手泣曰： 吾家世以孝友忠顺著称，今虽天下大乱，汝奉承之，不可失也。 
且下令曰： 吾官非王命，苟以集事，岂敢荣之！
死之日，当以白帢入棺，勿以朝服敛。 
是日，薨。
愍帝使者史淑在姑臧，左长史汜祎、右长史马谟等使淑拜骏大将军、凉州牧、西平公，赦其境内。
前赵主曜遣使赠茂太宰，谥曰成烈王。拜骏上大将军、凉州牧、凉王。
王敦疾甚，矫诏拜王应为武卫将军以自副，以王含为骠骑大将军、开府仪同三司。
钱凤谓敦曰： 脱有不讳，便当以后事付应邪？ 
敦曰： 非常之事，非常人所能为。
且应年少，岂堪大事！
我死之后，莫若释兵散众，归身朝廷，保全门户，上计也；退还武昌，收兵自守，贡献不废，中计也；及吾尚存，悉众而下，万一侥幸，下计也。 
凤谓其党曰： 公之下计，乃上策也。 
遂与沈充定谋，俟敦死即作乱。
又以宿卫尚多，奏令三番休二。
初，帝亲任中书令温峤，敦恶之，请峤为左司马。
峤乃缪为勤敬，综其府事，时进密谋以附其欲。
深结钱凤，为之声誉，每曰： 钱世仪精神满腹。 
峤素有藻鉴之名，凤甚悦，深与峤结好。
会丹杨尹缺，峤言于敦曰： 京尹咽喉之地，公宜自选其才，恐朝廷用人，或不尽理。 敦然之，问峤： 谁可者？ 峤曰： 愚谓无如钱凤。 
凤亦推峤，峤伪辞之，敦不听，六月，表峤为丹杨尹，且使觇伺朝廷。
峤恐既去而钱凤于后间止之，因敦饯别，峤起行酒，至凤，凤未及饮，峤伪醉，以手版击凤帻坠，作色曰： 钱凤何人，温太真行酒而敢不饮！ 
敦以为醉，两释之。
峤临去，与敦别，涕泗横流，出阁复入者再三。
行后，凤谓敦曰： 峤于朝廷甚密，而与庾亮深交，未可信也。 
敦曰： 太真昨醉，小加声色，何得便尔相谗！ 
峤至建康，尽以敦逆谋告帝，请先为之备，又与庚亮共画讨敦之谋。
敦闻之，大怒曰： 吾乃为小物所欺！ 
与司徒导书曰： 太真别来几日，作如此事！
当募人生致之，自拔其舌。 
帝将讨敦，以问光禄勋应詹，詹劝成之，帝意遂决。
丁卯，加司徒导大都督、领扬州刺史，以温峤都督东安北部诸军事，与右将军卞敦守石头，应詹为护军将军、都督前锋及硃雀桥南诸军事，郗鉴行卫将军、都督从驾诸军事，庾亮领左卫将军，以吏部尚书卞壸行中军将军。
郗鉴以为军号无益事实，固辞不受，请召临淮太守苏峻、兗州刺史刘遐同讨敦。
诏征峻、遐及徐州刺史王邃、豫州刺史祖约、广陵太守陶瞻等入卫京师。
帝屯于中堂。
司徒导闻敦疾笃，帅子弟为敦发哀，众以为敦信死，咸有奋志。
于是尚书腾诏下敦府，列敦罪恶曰： 敦辄立兄息以自承代，未有宰相继体而不由王命者也。
顽凶相奖，无所顾忌；志骋凶丑，以窥神器。
天不长奸，敦以陨毙；凤承凶宄，弥复煽逆。今遣司徒导等虎旅三万，十道并进；平西将军邃等精锐三万，水陆齐势；朕亲统诸军，讨凤之罪。
有能杀凤送首，封五千户侯。
诸文武为敦所授用者，一无所问，无或猜嫌，以取诛灭。
敦之将士，从敦弥年，违离家室，朕甚愍之。
其单丁在军，皆遣归家，终身不调；其馀皆与假三年，休讫还台，当与宿卫同例三番。 
敦见诏，甚怒，而病转笃，不能自将；将举兵伐京师，使记室郭璞筮之，璞曰： 无成。 
敦素疑璞助温峤、庾亮，及闻卦凶，乃问璞曰： 卿更筮吾寿几何？ 
璞曰： 思向卦，明公起事，必祸不久。若住武昌，寿不可测。 
敦大怒曰： 卿寿几何？ 
曰： 命尽今日日中。 
敦乃收璞，斩之。
敦使钱凤及冠军将军邓岳、前将军周抚等帅众向京师。
王含谓敦曰： 此乃家事，吾当自行。 
于是以含为元帅。
凤等问曰： 事克之日，天子云何？ 
敦曰： 尚未南郊，何得称天子！
便尽卿兵势，保护东海王及裴妃而已。 
乃上疏，以诛奸臣温峤等为名。
秋，七月，壬申朔，王含等水陆五万奄至江宁南岸，人情恟惧。
温峤移屯水北，烧硃雀桁以挫其锋，含等不得渡。
帝欲新将兵击之，闻桥已绝，大怒。
峤曰： 今宿卫寡弱，征兵未至，若贼豕突，危及社稷，宗庙且恐不保，何爱一桥乎！ 
司徒导遗含书曰： 近承大将军困笃，或云已有不讳。
寻知钱凤大严，欲肆奸逆；谓兄当抑制不逞，还蕃武昌，今乃与犬羊俱下。
兄之此举，谓可得如大将军昔年之事乎？
昔年佞臣乱朝，人怀不宁，如导之徒，心思外济。今则不然。
大将军来屯于湖，渐失人心，君子危怖，百姓劳弊。
临终之日，委重安期；安期断乳几日？
又于时望，便可袭宰相之迹邪？
自开辟以来，颇有宰相以孺子为之者乎？
诸有耳者，皆知将为禅代，非人臣之事也。
先帝中兴，遗爱在民；圣主聪明，德洽朝野。
兄乃欲妄萌逆节，凡在人臣，谁不愤叹！
导门户小大受国厚恩，今日之事，明目张胆，为六军之首，宁为忠臣而死，不为无赖而生矣！ 
含不答。
或以为 王含、钱凤众力百倍，苑城小而不固，宜及军势未成，大驾自出拒战 。
郗鉴曰： 群逆纵逸，势不可当，可以谋屈，难以力竞。
且含等号令不一，抄盗相寻，吏民惩往年暴掠，皆人自为守。
乘逆顺之势，何忧不克！
且贼无经略远图，惟恃豕突一战；旷日持久，必启义士之心，令智力得展。
今以此弱力敌彼强寇，决胜负于一朝，定成败于呼吸。万一蹉跌，虽有申胥之徒，义存投袂，何补于既往哉！ 
帝乃止。
帝帅诸军出屯南皇堂。
癸酉夜，募壮士，遣将军段秀、中军司马曹浑等帅甲卒千人渡水，掩其未备。
平旦，战于越城，大破之，斩其前锋将何康。
秀，匹磾之弟也。
敦闻含败，大怒曰： 我兄，老婢耳！门户衰。世事去矣！ 
顾谓参军吕宝曰： 我当力行。 。
因作势而起，困乏，复卧，乃谓其舅少府羊鉴及王应曰： 我死，应便即位，先立朝廷百官，然后营葬事。 
敦寻卒，应秘不发丧，裹尸以席，蜡涂其外，埋于厅事中，与诸葛瑶等日夜纵酒淫乐。
帝使吴兴沈桢说沈充，许以为司空。
充曰： 三司具瞻之重，岂吾所任！
币厚言甘，古人所畏也。
且丈夫共事，终始当同，岂可中道改易，人谁容我乎！ 
遂举兵趣建康。
宗正卿虞潭以疾归会稽，闻之，起兵馀姚以讨充，帝以潭领会稽内史。
前安东将军刘超、宣城内史钟雅皆起兵以讨充。
义兴人周蹇杀王敦所署太守刘芳，平西将军祖约逐敦所署淮南太守任台。
沈充帅众万馀人与王含军合，司马顾飏说充曰： 今举大事，而天子已扼其咽喉，锋摧气沮，相持日久，必致祸败。
今若决破栅塘，因湖水以灌京邑，乘水势，纵舟师以攻之，此上策也；藉初至之锐，并东、西军之力，十道俱进，众寡过倍，理必摧陷，中策也；转祸为福，召钱凤计事，因斩之以降，下策也。 
充皆不能用，飏逃归于吴。
丁亥，刘遐、苏峻等帅精卒万人至，帝夜见，劳之，赐将士各有差。
沈充、钱凤欲因北军初到疲困击之，乙未夜，充、凤从竹格渚渡淮。护军将军应詹、建威将军赵胤等拒战，不利，充、凤至宣阳门，拔栅，将战，刘遐、苏峻自南塘横击，大破之，赴水死者三千人。
遐又破沈充于青溪。
寻阳太守周光闻敦举兵，帅千馀人来赴。既至，求见敦。王应辞以疾。
光退曰： 今我远来而不得见，公其死乎！ 
遽见其兄抚曰： 王公已死，兄何为与钱凤作贼！ 
众皆愕然。
丙申，王含等烧营夜遁。
丁酉，帝还宫，大赦，惟敦党不原。
命庾亮督苏峻等追沈充于吴兴，温峤督刘遐等追王含、钱凤于江宁，分命诸将追其党与。
刘遐军人颇纵虏掠，峤责之曰： 天道助顺，故王含剿绝，岂可因乱为乱也！ 
遐惶恐拜谢。
王含欲奔荆州，王应曰： 不如江州。 
含曰： 大将军平素与江州云何，而欲归之？ 
应曰： 此乃所以宜归也。
江州当人强盛时，能立同异，此非常人所及，今睹困厄，必有愍恻之心。
荆州守文，岂能意外行事邪！ 
含不从，遂奔荆州。
王舒遣军迎之，沉含父子于江。
王彬闻应当来，密具舟以侍之；不至，深以为恨。
钱凤走至阖庐洲，周光斩之，诣阙自赎。
沈充走失道，误入故将吴儒家。儒诱充内重壁中，因笑谓充曰： 三千户侯矣！ 
充曰： 尔以义存我，我家必厚报汝。
若以利杀我，我死，汝族灭矣。 
儒遂杀之，传首建康。
敦党悉平。
充子劲当坐诛，乡人钱举匿之，得免；其后劲竟灭吴氏。
有司发王敦瘗，出尸，焚其衣冠，跽而斩之。与沈充首同悬于南桁。
郗鉴言于帝曰： 前朝诛杨骏等，皆先极官刑，后听私殡。
臣以为王诛加于上，私义行于下，宜听敦家收葬，于义为弘。 
帝许之。
司徒导等皆以讨敦功受封赏。
周抚与邓岳俱亡，周光欲资给其兄而取岳。
抚怒曰： 我与伯山同亡，何不先斩我！ 
会岳至，抚出门遥谓之曰： 何不速去！
今骨肉尚欲相危，况他人乎！ 
岳回舟而走，与抚共入西阳蛮中。
明年，诏原敦党，抚、岳出首，得免死禁锢。
故吴内史张茂妻陆氏，倾家产，帅茂部曲为先登以讨沈充，报其夫仇。
充败，陆氏诣阙上书，为茂谢不克之责；诏赠茂太仆。
有司奏： 王彬等敦之亲族，皆当除名。 
诏曰： 司徒导以大义灭亲，犹将百世宥之，况彬等皆公之近亲乎！ 
悉无所问。
有诏： 王敦纲纪除名，参佐禁锢 温峤上疏曰： 王敦刚愎不仁，忍行杀戮，朝廷所不能制，骨肉所不能谏；处其朝者，恒惧危亡，故人士结舌，道路以目，诚贤人君子道穷数尽，遵养时晦之辰也。原其私心，岂遑晏处！
如陆玩、刘胤、郭璞之徒常与臣言，备知之矣。
必其赞导凶悖，自当正以典刑；如其枉陷奸党，谓宜施之宽贷。
臣以玩等之诚，闻于圣听，当受同贼之责；苟默而不言，实负其心，惟陛下仁圣裁之！ 
郗鉴以为先王立君臣之教，贵于伏节死义。
王敦佐吏，虽多逼迫，然进不能止其逆谋，退不能脱身远遁，准之前训，宜加义责。
帝卒从峤议。
冬，十月，以司徒导为太保、领司徒，加殊礼，西阳王羕领太尉，应詹为江州刺史，刘遐为徐州刺史，代王邃镇淮阴，苏峻为历阳内史，加庾亮护军将军，温峤前将军。
导固辞不受。
应詹至江州，吏民未安，詹抚而怀之，莫不悦服。
十二月，凉州将辛晏据枹罕，不服，张骏将讨之。
从事刘庆谏曰： 霸王之师，必须天时、人事相得，然后乃起。
辛晏凶狂安忍，其亡可必；标何以饥年大举，盛寒攻城乎！ 
骏乃止。
骏遣参军王骘聘于赵，赵主曜谓之曰： 贵州款诚和好，卿能保之乎？ 
骘曰： 不能。 
侍中徐邈曰： 君来结好，而云不能保，何也？ 
骘曰： 齐桓贯泽之盟，忧心兢兢，诸侯不召自至；葵丘之会，振而矜之，叛者九国。
是岁，代王贺傉始亲国政，以诸部多未服，乃筑城于东木根山，徙居之。
肃宗明皇帝下太宁三年
春，二月，张骏承元帝凶问，大临三日。
会黄龙见嘉泉，汜祎等请改年以章休祥，骏不许。
辛晏以枹罕降，骏复收河南之地。
赠故谯王承、甘卓、戴渊、周顗、虞望、郭璞、王澄等官。
周札故吏为札讼冤，尚书卞壸议，以为： 札守石头，开门延寇，不当赠谥。 
司徒导以为： 往年之事，敦奸逆未彰，自臣等有识以上，皆所未悟，与札无异；既悟其奸，札便以身许国，寻取枭夷。
臣谓宜与周、戴同例。 
郗鉴以为： 周、戴死节，周札延寇，事异赏均，何以劝沮！
如司徒议，谓往年有识以上皆与札无异，则谯王、周、戴皆应受责，何赠谥之有！
今三臣既褒，则札宜受贬明矣。 
导曰： 札与谯王、周、戴，虽所见有异同，皆人臣之节也。 
鉴曰： 敦之逆谋，履霜日久，缘札开门，令王师不振。
若敦前者之举，义同桓、文，则先帝可为幽、厉邪！ 
然卒用导议，赠札卫尉。
后赵王勒加宇文乞得归官爵，使之击慕容廆。
廆遣世子皝、索头、段国共击之，以辽东相裴嶷为右翼，慕容仁为左翼。
乞得归据浇水以拒皝，遣兄子悉拔雄拒仁。
仁击悉拔雄，斩之；乘胜与皝攻乞得归，大破之。
乞得归弃军走，皝、仁进入其国城，使轻兵追乞得归，过其国三百馀里而还，尽获其国重器，畜产以百万计，民之降附者数万。
三月，段末柸卒，弟牙立。
戊辰，立皇子衍为太子，大赦。
赵主曜立皇后刘氏。
北羌王盆句除附于赵，后赵将石佗自雁门出上郡袭之，俘三千落，获牛、马、羊百馀万而归。
赵主曜遣中山王岳追之，曜屯于富平，为岳声援。岳与石佗战于河滨，斩之，后赵兵死者六千馀人，岳悉收所虏而归。
杨难敌袭仇池，克之，执田崧，立之于前，左右令崧拜。崧瞋目叱之曰： 氐狗！
安有天子牧伯而向贼拜乎！ 
难敌字谓之曰： 子岱，吾当与子共定大业，子忠于刘氏，岂不能忠于我乎！ 
崧厉色大言曰： 贼氐，汝本奴才，何谓大业！
我宁为赵鬼，不为汝臣！ 
顾排一人，夺其剑，前刺难敌，不中，难敌杀之。
都尉鲁潜以许昌叛，降于后赵。
夏，四月，后赵将石瞻攻兗州刺史檀斌于邹山，杀之。
后赵西夷中郎将王腾袭杀并州刺史崔琨、上党内史王昚据并州降赵。
五月，以陶侃为征西大将军、都督荆、湘、雍、梁四州诸军事、荆州刺史，荆州士女相庆。
侃性聪敏恭勤，终日敛膝危坐，军府众事，检摄无遗，未尝少闲。
常语人曰： 大禹圣人，乃惜寸阴；至于众人，当惜分阴，岂可但逸游荒醉！生无益于时，死无闻于后，是自弃也！ 
诸参佐或以谈戏废事者，命取其酒器、蒲博之具，悉投之于江，将吏则加鞭扑，曰： 樗蒲者，牧猪奴戏耳！
老、庄浮华，非先王之法言，不益实用。
君子当正其威仪，何有蓬头跣足，自谓宏达耶！ 
有奉馈者，必问其所由，若力作所致，虽微必喜，慰赐参倍；若非理得之，则切厉诃辱，还其所馈。
尝出游，见人持一把未熟稻，侃问： 用此何为？ 
人云： 行道所见，聊取之耳。 
侃大怒曰： 汝既不佃，而戏贼人稻！ 
执而鞭之。
是以百姓勤于农作，家给人足。
尝造船，其木屑竹头，侃皆令籍而掌之，人咸不解所以。
后正会，积雪始晴，听事前馀雪犹湿，乃以木屑布地。
及桓温伐蜀，又以侃所贮竹头作丁装船。
其综理微密，皆此类也。
后赵将石生屯洛阳，寇掠河南，司州刺史李矩、颍川太守郭默军数败，又乏食，乃遣使附于赵。
赵主曜使中山王岳将兵万五千人趣孟津，镇东将军呼延谟帅荆、司之众自崤、渑而东，欲会矩、默共攻石生。
岳克孟津、石梁二戍。斩获五千馀级，进围石生于金墉。
后赵中山公虎帅步骑四万，入自成皋关，与岳战于洛西。岳兵败，中流矢，退保石梁。
虎作堑栅环之，遏绝内外。
岳众饥甚，杀马食之。
虎又击呼延谟，斩之。
曜自将兵救岳，虎帅骑三万逆战。
赵前军将军刘黑击虎将石聪于八特阪，大破之。
曜屯于金谷，夜，军中无故大惊，士卒奔溃，乃退屯渑池。
夜，又惊溃，遂归长安。
六月，虎拔石梁，禽岳及其将佐八十馀人，氐、羌三千馀人，皆送襄国，坑其士卒九千人。
遂攻王腾于并州，执腾，杀之，坑其士卒七千馀人。
曜还长安，素服郊次，哭，七日乃入城，因愤恚成疾。
郭默复为石聪所败，弃妻子南奔建康。
李矩将士阴谋叛降后赵，矩不能讨，亦帅众南归。
众皆道亡，惟郭诵等百馀人随之；卒于鲁阳。
矩长史崔宣帅其馀众二千降于后赵。
于是司、豫、徐、兗之地，率皆入于后赵，以淮为境矣。
赵主曜以永安王胤为大司马、大单于，徙封南阳王，置单于台于渭城，其左、右贤王以下，皆以胡、羯、鲜卑、氐、羌豪桀为之。
秋，七月，辛未，以尚书令郗鉴为车骑将军、都督徐、兗、青三州诸军事、兗州刺史，镇广陵。
闰月，以尚书左仆射荀松为光禄大夫、录尚书事，尚书邓攸为左仆射。
右卫将军虞胤，元敬皇后之弟也，与左卫将军南顿王宗俱为帝所亲任，典禁兵，直殿内，多聚勇士以为羽翼；王导、庾亮皆忌之，颇以为言，帝待之愈厚，宫门管钥，皆以委之。
帝寝疾，亮夜有所表，从宗求钥；宗不与，叱亮使曰： 此汝家门户邪！ 
亮益忿之。
及帝疾笃，不欲见人，群臣无得进者。
亮疑宗、胤及宗兄西阳王羕有异谋，排闼入升御床，见帝流涕，言羕与宗等谋废大臣，自求辅政，请黜之；帝不纳。
壬午，帝引太宰羕、司徒导、尚书令卞壸、车骑将军郗鉴、护军将军庾亮、领军将军陆晔、丹杨尹温峤，并受遗诏辅太子，更入殿将兵直宿；复拜壸右将军，亮中书令，晔录尚书事。
丁亥，降遗诏。戊子，帝崩。
帝明敏有机断，故能以弱制强，诛剪逆臣，克复大业。
己丑，太子即皇帝位，生五年矣。
君臣进玺，司徒导以疾不至。
卞壸正色于朝曰： 王公岂社稷之臣邪！
大行在殡，嗣皇未立，宁是人臣辞疾之时也！ 
导闻之，舆疾而至。
大赦，增文武位二等，尊庾后为皇太后。
群臣以帝幼冲，奏请太后依汉和熹皇后故事；太后辞让数四，乃从之。
秋，九月，癸卯，太后临朝称制。
以司徒导录尚书事，与中书令庾亮、尚书令卞壸参辅朝政，然事之大要皆决于亮。
加郗鉴车骑大将军，陆晔左光禄大夫，皆开府仪同三司。
以南顿王宗为骠骑将军，虞胤为大宗正。
尚书召乐广子谟为郡中正，庾珉族人怡为廷尉评，谟、怡各称父命不就。
卞壸奏曰： 人无非父而生，职无非事而立，有父必有命，居职必有悔。
有家各私其子，则为王者无民，君臣之道废矣。
乐广、庾珉受宠圣世，身非己有，况及后嗣而可专哉！
所居之职，若顺夫群心，则战戍者之父母皆当命子以不处也。 
谟、怡不得已，各就职。
辛丑，葬明帝于武平陵。
冬，十一月，癸巳朔，日有食之。
慕容廆与段氏方睦，为段牙谋，使之徙都；牙从之，即去令支，国人不乐。
段疾陆眷之孙辽欲夺其位，以徙都为牙罪，十二月，帅国人攻牙，杀之，自立。
段氏自务勿尘以来，日益强盛，其地西接渔阳，东界辽水，所统胡、晋三万馀户，控弦四五万骑。
荆州刺史陶侃以宁州刺史王坚不能御寇，是岁，表零陵太守南阳尹奉为宁州刺史以代之。
先是，王逊在宁州，蛮酋梁水太守爨量、益州太守李逖，皆叛附于成。逊讨之不能克。
奉至州，重募徼外夷刺爨量，杀之，谕降李逖，州境遂安。
代王贺傉卒，弟纥那立。
显宗成皇帝上之上
肃宗明皇帝下咸和元年
春，二月，大赦，改元。
赵以汝南五咸为太尉、录尚书事，光禄太夫刘绥为大司徒，卜泰为大司空。
刘后疾病，赵主曜问所欲言，刘氏泣曰： 妾幼鞠于叔父昶，愿陛下贵之。
叔父皑之女芳有德色，愿以备后宫。 
言终而卒。
曜以昶为侍中、大司徒、录尚书事，立芳为皇后；寻又以昶为太保。
三月，后赵主勒夜微行检察诸营卫，赍金帛以赂门者，求出。
永昌门候王假欲收捕之，从者至，乃止。
旦，召假，以为振忠都尉，爵关内侯。
勒召记室参军徐光，光醉不至，黜为牙门。
光侍直，有愠色，勒怒，并其妻子囚之。
夏，四月，后赵将石生寇汝南，执内史祖济。
六月，癸亥，泉陵公刘遐卒。
癸酉，以车骑大将军郗鉴领徐州刺史；征虏将军郭默为北中郎将、监淮北诸军事，领遐部曲。
遐子肇尚幼，遐妹夫田防及故将史迭等不乐他属，共以肇袭遐故位而叛。
临淮太守刘矫掩袭遐营，斩防等。
遐妻，邵续女也，骁果有父风。
遐尝为后赵所围，妻单将数骑，拔遐出于万众之中。
及田防等欲作乱，遐妻止之，不从，乃密起火，烧甲仗都尽，故防等卒败。
诏以肇袭遐爵。
司徒导称疾不朝，而私送郗鉴。
卞壸奏 导亏法从私，无大臣之节，请免官。 
虽事寝不行，举朝惮之。
壸俭素廉絜，裁断切直，当官干实，性不弘裕，不肯苟同时好，故为诸名士所少。
阮孚谓之曰： 卿常无闲泰，如含瓦石，不亦劳乎！ 
壸曰： 诸君子以道德恢弘，风流相尚，执鄙吝者，非壸而谁！ 
时贵游子弟多慕王澄、谢鲲为放达，壸厉色于朝曰： 悖礼伤教，罪莫大焉；中朝倾覆，实由于此。 
欲奏推之，王导、庾亮不听，乃止。
成人讨越巂斯叟，破之。
秋，七月，癸丑，观阳烈侯应詹卒。
初，王导辅政，以宽和得众。
及庾亮用事，任法裁物，颇失人心。
豫州刺史祖约，自以辈不后郗、卞，而不豫顾命，又望开府复不得，及诸表请多不见许，遂怀怨望。
及遗诏褒进大臣，又不及约与陶侃，二人皆疑庾亮删之。
历阳内史苏峻，有功于国，威望渐著，有锐卒万人，器械甚精，朝廷以江外寄之；而峻颇怀骄溢，有轻朝廷之志，招纳亡命，众力日多，皆仰食县官，运漕相属，稍不如意，辄肆忿言。
亮既疑峻、约，又畏侃之得众，八月，以丹杨尹温峤为都督江州诸军事、江州刺史，镇武昌；尚书仆射五舒为会稽内史，以广声援；又修石头以备之。
丹杨尹阮孚以太后临朝，政出舅族，谓所亲曰： 今江东创业尚浅，主幼时艰，庾亮年少，德信未孚，以吾观之，乱将作矣。 
遂求出为广州刺史。
孚，咸之子也。
冬，十月，立帝母弟岳为吴王。
南顿王宗自以失职怨望，又素与苏峻善，庾亮欲诛之，宗亦欲废执政。
御史中丞钟雅劾宗谋反，亮使右卫将军赵胤收之。
宗以兵拒战，为胤所杀，贬其族为马氏，三子绰、超、演皆废为庶人。
免太宰西阳王羕，降封弋阳县王，大宗正虞胤左迁桂阳太守。
宗，宗室近属；羕，先帝保傅。亮一旦剪黜，由是失远近之心。
宗党卞阐亡奔苏峻，亮符峻送阐，峻保匿不与。
宗之死也，帝不之知，久之，帝问亮曰： 常日白头公何在？ 
亮对以谋反伏诛。
帝泣曰： 舅言人作贼，便杀之；人言舅作贼，当如何！ 
亮惧，变色。
赵将黄秀等寇酂，顺阳太守魏该帅众奔襄阳。
后赵王勒用程遐之谋，营鄴宫，使世子弘镇鄴，配禁兵万人，车骑所统五十四营悉配之，以骁骑将军领门臣祭酒王阳专统六夷以辅之。
中山公虎自以功多，无去鄴之意，及修三台，迁其家室，虎由是怨程遐。
十一月，后赵石聪攻寿春，祖约屡表请救，朝廷不为出兵。
聪遂进寇逡遒、阜陵，杀掠五千馀人。
建康大震，诏加司徒导大司马、假黄钺、都督中外诸军事以御之，军于江宁。
苏峻遣其将韩晃击石聪，走之，导解大司马。
朝议又欲作涂塘以遏胡寇，祖约曰： 是弃我也！ 
益怀愤恚。
十二月，济岷太守刘闿等杀下邳内史夏侯嘉，以下邳叛，降于后赵。
石瞻攻河南太守王瞻于邾，拔之。
彭城内史刘续复据兰陵石城，石瞻攻拔之。
后赵王勒以牙门将王波为记室参军，典定九流，始立秀、孝试经之制。
张竣畏赵人之逼，是岁，徙陇西、南安民二千馀家于姑臧，又遣修好于成，以书劝成主雄去尊号，称籓于晋。
雄复书曰： 吾过为士大夫所推，然本无心于帝王，思为晋室元功之臣，扫除氛埃；而晋室陵迟，德声不振，引领东望，有年月矣。
会获来贶，情在暗至，有何已已。 
自是聘使相继。
肃宗明皇帝下咸和二年
春，正月，硃提太守杨术与成将罗恒战于台登，兵败，术死。
夏五月，甲申朔，日有食之。
赵武卫将军刘朗帅骑三万袭杨难敌于仇池，弗克，掠三千馀户而归。
张竣闻赵兵为后赵所败，乃去赵官爵，复称晋大将军、凉州牧，遣武威太守窦涛、金城太守张阆、武兴太守辛岩、扬烈将军宋辑等帅众数万，东会韩璞，攻掠赵秦州诸郡。
赵南阳王胤将兵击之，屯狄道。枹罕护军辛晏告急。
秋，骏使韩璞、辛岩救之。璞进度沃干岭。岩欲速战，璞曰： 夏末以来，日星数有变，不可轻动。
且曜与石勒相攻，胤必不能久与我相守也。 
与胤夹洮相持七十馀日。
冬，十月，璞遣辛岩督运于金城，胤闻之，曰： 韩璞之众，十倍于吾。吾粮不多，难以持久。
今虏分兵运粮，天授我也。
若败辛岩，璞等自溃 。
乃帅骑三千袭岩于沃干岭，败之，遂前逼璞营，璞众大溃。胤乘胜追奔，济河，攻拔令居，斩首二万级，进据振武，河西大骇。
张阆、辛晏帅其众数万降赵，骏遂失河南之地。
庾亮以苏峻在历阳，终为祸乱，欲下诏征之，访于司徒导。
导曰： 峻猜险，必不奉诏，不若且苞容之。 
亮言于朝曰： 峻狼子野心，终必为乱。
今日征之，纵不顺命，为祸犹浅；若复经年，不可复制，犹七国之于汉也。 
朝臣无敢难者，独光禄大夫卞壸争之曰： 峻拥强兵，逼近京邑，路不终朝。一旦有变，易为蹉跌，宜深思之！ 
亮不从。
壸知必败，与温峤书曰： 元规召峻意定，此国之大事。
峻已出狂意，而召之，是更速其祸也，必纵毒蠚以向朝廷。
朝廷威虽盛，不知果可擒不；王公亦同此情。
吾与之争甚恳切，不能如之何。
本出足下以为外援，而今更恨足下在外，不得相与共谏止之，或当相从耳。 
峤亦累书止亮。
举朝以为不可，亮皆不听。
峻闻之，遣司马何仍诣亮曰： 讨贼外任，远近惟命，至于内辅，实非所堪。 
亮不许，召北中郎将郭默为后将军、领屯骑校尉，司徒右长史庾冰为吴国内史，皆将兵以备峻。
冰，亮之弟也。
于是下优诏，征峻为大司农，加散骑常侍，位特进，以弟逸代领部曲。
峻上表曰： 昔明皇帝亲执臣手，使臣北讨胡寇。
今中原未靖，臣何敢即安！
乞补青州界一荒郡，以展鹰犬之用。 
复不许。
峻严装将赴召，犹豫未决。
参军任让谓峻曰： 将军求处荒郡而不见许，事势如此，恐无生路，不如勒兵自守。 
阜陵令匡术亦劝峻反，峻遂不应命。
温峤闻之，即欲帅众下卫建康，三吴亦欲起义兵；亮并不听，而报峤书曰： 吾忧西陲，过于历阳，足下无过雷池一步也。 
朝廷遣使谕峻，峻曰： 台下云我欲反，岂得活邪！
我宁山头望廷尉，不能廷尉望山头。
往者国家危如累卵，非我不济；狡兔既死，猎犬宜烹。
但当死报造谋者耳！ 
峻知祖约怨朝廷，乃遣参军徐会推崇约，请共讨庾亮。
约大喜，其从子智、衍并劝成之。
谯国内史桓宣谓智曰： 本以强胡未灭，将戮力讨之。
使君若欲为雄霸，何不助国讨峻，则威名自举。
今乃与峻俱反，此安得久乎！ 
智不从。
宣诣约请见，约知其欲谏，拒而不内。
宣遂绝约，不与之同。
十一月，约遣兄子沛内史涣、女婿淮南太守许柳以兵会峻。
逖妻，柳之姊也，固谏，不从。
诏复以卞壸为尚书令、领右卫将军，以会稽内史王舒行扬州刺史事，吴兴太守虞潭督三吴等诸郡军事。
尚书左丞孔坦、司徒司马丹杨陶回言于王导，请 及峻未至，急断阜陵，守江西当利诸口，彼少我众，一战决矣。
若峻未来，可往逼其城。
今不先往，峻必先至，峻至则人心危骇，难与战矣。
此时不可失也。 
导然之，庾亮不从。
十二月，辛亥，苏峻使其将韩晃、张健等袭陷姑孰，取盐米，亮方悔之。
壬子，彭城王雄、章武王休叛奔峻。
雄，释之子也。
庚申，京师戒严，假庾亮节，都督征讨诸军事；以左卫将军赵胤为历阳太守，使左将军司马流将兵据慈湖以拒峻。
以前射声校尉刘超为左卫将军，侍中褚翜典征讨军事。
亮使弟翼以白衣领数百人备石头。
丙寅，徙琅邪王昱为会稽王，吴王岳为琅邪王。
宣城内史桓彝欲起兵以赴朝廷，其长史裨惠以郡兵寡弱，山民易扰，谓宜且按甲以待之。
彝厉色曰：  见无礼于其君者，若鹰鹯之逐鸟雀。 
今社稷危逼，义无宴安。 
辛未，彝进屯芜湖。
韩晃击破之，因进攻宣城，彝退保广德，晃大掠诸县而还。
徐州刺史郗鉴欲帅所领赴难，诏以北寇，不许。
是岁，后赵中山公虎击代王纥那，战于句注陉北；纥那兵败，徙都大宁以避之。
代王郁律之子翳槐居于其舅贺兰部，纥那遣使求之，贺兰大人蔼头拥护不遣。
纥那与宇文部共击蔼头，不克。
