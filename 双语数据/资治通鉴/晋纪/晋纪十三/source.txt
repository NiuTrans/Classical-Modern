起屠维单阏，尽重光大荒落，凡三年。
中宗元皇帝中太兴二年
春，二月，刘遐、徐龛击周抚于寒山，破斩之。初，掖人苏峻帅乡里数千家结垒以自保，远近多附之。曹嶷恶其强，将攻之，峻帅众浮海来奔。
帝以峻为鹰扬将军，助刘遐讨周抚，有功；诏以遐为临淮太守，峻为淮陵内史。
石勒遣左长史王修献捷于汉，汉主曜遣兼司徒郭汜授勒太宰、领大将军，进爵赵王，加殊礼，出警入跸，如曹公辅汉故事；拜王修及其副刘茂皆为将军，封列侯。
修舍人曹平乐从修至粟邑，因留仕汉，言于曜曰： 大司马遣修等来，外表至诚，内觇大驾强弱，俟其复命，将袭乘舆。 
时汉兵实疲弊，曜信之。乃追汜还，斩修于市。
三月，勒还至襄国。
刘茂逃归，言修死状。勒大怒曰： 孤事刘氏，于人臣之职有加矣。
彼之基业，皆孤所为，今既得志，还欲相图。
赵王、赵帝，孤自为之，何待于彼邪！ 
乃诛曹平乐三族。
帝令群臣议郊祀，尚书令刁协等以为宜须还洛乃修之。
司徒荀组等曰： 汉献帝都许，即行郊祀。何必洛邑！ 
帝从之，立郊丘于建康城之巳地。
辛卯，帝亲祀南郊。
以未有北郊，并地祗合祭之，诏： 琅邪恭王宜称皇考。 贺循曰： 《礼》，子不敢以己爵加于父。 乃止。
初，蓬陂坞主陈川自称陈留太守。祖逖之攻樊雅也，川遣其将李头助之。
头力战有功，逖厚遇之。
头每叹曰： 得此人为主，吾死无恨！ 
川闻而杀之。
头党冯宠帅其众降逖，川益怒，大掠豫州诸郡，逖遣兵击破之。
夏，四月，川以浚仪叛，降石勒。
周抚之败走也，徐龛部将于药追斩之，及朝廷论功，而刘遐先之；龛怒，以泰山叛，降石勒，自称兗州刺史。
汉主曜还，都长安，立妃羊氏为皇后，子熙为皇太子，封子袭为长乐王，阐为太原王，冲为淮南王，敞为齐王，高为鲁王，徽为楚王；诸宗室皆进封郡王。
羊氏，即故惠帝后也。
曜尝问之曰： 吾何如司马家儿？ 
羊氏曰： 陛下开基之圣主，彼亡国之暗夫，何可并言！
彼贵为帝王，有一妇、一子及身三耳，曾不能庇。
妾于尔时，实不欲生，意谓世间男子皆然。
自奉巾栉已来，始知天下自有丈夫耳！ 
曜甚宠之，颇干预国事。
南阳王保自称晋王，改元建康，置百官，以张寔为征西大将军、开府仪同三司。
陈安自称秦州刺史，降于汉，又降于成。
上邽大饥，士众困迫，张春奉保之南安祁山。
寔遣韩璞帅步骑五千救之；陈安退保绵诸，保归上邽。
未几，保复为安所逼，寔遣其将宋毅救之，安乃退。
江东大饥，诏百官各上封事。
益州刺史应詹上疏曰： 元康以来，贱《经》尚道，以玄虚宏放为夷达，以儒术清俭为鄙俗。宜崇奖儒官，以新俗化。 
祖逖攻陈川于蓬关，石勒遣石虎将兵五万救之，战于浚仪，逖兵败，退屯梁国。
勒又遣桃豹将兵至蓬关，逖退屯淮南。
虎徙川部众五千户于襄国，留豹守川故城。
石勒遣石虎击鲜卑日六延于朔方，大破之，斩首二万级，俘虏三万馀人。
孔苌攻幽州诸郡，悉取之。段匹磾士众饥散，欲移保上谷，代王郁律勒兵将击之，匹磾弃妻子奔乐陵，依邵续。
曹嶷遣使赂石勒，请以河为境，勒许之。
梁州刺史周访击杜曾，大破之。
马俊等执曾以降，访斩之，并获荆州刺史第五猗，送于武昌。
访以猗本中朝所署，加有时望，白王敦不宜杀，敦不听而斩之。
初，敦患杜曾难制，谓访曰： 若擒曾，当相论为荆州。 
及曾死而敦不用。
王廙在荆州，多杀陶侃将佐；以皇甫方回为侃所敬，责其不诣己，收斩之。
士民怨怒，上下不安。
帝闻之，征廙为散骑常侍，以周访代为荆州刺史。
王敦忌访威名，意难之。
从事中郎郭舒说敦曰： 鄙州虽荒弊，乃用武之国，不可以假人，宜自领之，访为梁州足矣。 
敦从之。
六月，丙子，诏加访安南将军，馀如故。
访大怒，敦手书譬解，并遗玉环、玉碗以申厚意。
访抵之于地，曰： 吾岂贾竖，可以宝悦邪！ 
访在襄阳，务农训兵，阴有图敦之志，守宰有缺辄补，然后言上；敦患之，而不能制。
魏该为胡寇所逼，自宜阳帅众南迁新野，助周访讨杜曾有功，拜顺阳太守。
赵固死，郭诵留屯阳翟，石生屡攻之，不能克。
汉主曜立宗庙、社稷、南北郊于长安，诏曰： 吾之先，兴于北方。光文立汉宗庙以从民望。
今宜改国号，以单于为祖。
亟议以闻！ 
群臣奏： 光文始封卢奴伯，陛下又王中山；中山，赵分也，请改国号为赵。 
从之。以冒顿配天，光文配上帝。
徐龛寇掠济、岱，破东莞。
帝问将帅可以讨龛者于王导，导以为太子左卫率太山羊鉴，龛之州里冠族，必能制之。
鉴深辞，才非将帅，郗鉴亦表鉴非才，不可使；导不从。
秋，八月，以羊鉴为征虏将军、征讨都督，督徐州刺史蔡豹、临淮太守刘遐、鲜卑段文鸯等讨之。
冬，石勒左、右长史张敬、张宾、左、右司马张屈六、程遐等，劝勒称尊号，勒不许。
十一月，将佐等复请勒称大将军、大单于、领冀州牧、赵王，依汉昭烈在蜀、魏武在鄴故事，以河内等二十四郡为赵国，太守皆为内史，准《禹贡》，复冀州之境，以大单于镇抚百蛮，罢并、朔、司三州，通置部司以监之；勒许之。
戊寅，即赵王位，大赦，依春秋时列国称元年。
初，勒以世乱，律令烦多，命法曹令史贯志，采集其要，作《辛亥制》五千文；施行十馀年，乃用律令。
以理曹参军上党续咸为律学祭酒；咸用法详平，国人称之。
以中垒将军支雄、游击将军王阳领门臣祭酒，专主胡人辞讼，重禁胡人，不得陵侮衣冠华族，号胡为国人。
遣使循行州郡，劝课农桑。
朝会始用天子礼乐、衣冠、仪物，从容可观矣。
加张宾大执法，专总朝政；以石虎为单于元辅、都督禁卫诸军事，寻加骠骑将军、侍中、开府，赐爵中山公；自馀群臣，授位进爵各有差。
张宾任遇优显，群臣莫及；而廉虚敬慎，开怀下士，屏绝阿私，以身帅物，入则尽规，出则归美。
勒甚重之，每朝，常为之正容貌，简辞令，呼曰右侯而不敢名。
十二月，乙亥，大赦。
平州刺史崔毖，自以中州人望，镇辽东，而士民多归慕容廆，心不平。
数遣使招之，皆不至，意廆拘留之，乃阴说高句丽、段氏、宇文氏，使共攻之，约灭廆，分其地。
毖所亲勃海高瞻力谏，毖不从。
三国合兵伐廆。诸将请击之，廆曰： 彼为崔毖所诱，欲邀一切之利。
军势初合，其锋甚锐，不可与战，当固守以挫之。
彼乌合而来，既无统壹，莫相归服，久必携贰，一则疑吾与毖诈而覆之，二则三国自相猜忌。
待其人情离贰，然后击之，破之必矣。 
三国进攻棘城，廆闭门自守，遣使独以牛酒犒宇文氏。
二国疑宇文氏与廆有谋，各引兵归。
宇文大人悉独官曰： 二国虽归，吾当独取之。 
宇文氏士卒数十万，连营四十里。
廆使召其子翰于徒河。
翰遣使白廆曰： 悉独官誉国为寇，彼众我寡，易以计破，难以力胜。
今城中之众，足以御寇，翰请为奇兵于外，伺其间而击之，内外俱奋，使彼震骇不知所备，破之必矣。
今并兵为一，彼得专意攻城，无复它虞，非策之得者也。
且示众以怯，恐士气不战先沮矣。 
廆犹疑之。
辽东韩寿言于廆曰： 悉独官有凭陵之志，将骄卒惰，军不坚密，若奇兵卒起，掎其无备，必破之策也。 
廆乃听翰留徒河。
悉独官闻之，曰： 翰素名骁果，今不入城，或能为患，当先取之，城不足忧。 
乃分遣数千骑袭翰。
翰知之，诈为段氏使者，逆于道曰： 慕容翰久为吾患，闻当击之，吾已严兵相待，宜速进也！ 
使者既去，翰即出城，设伏以待之。
宇文氏之骑见使者，大喜驰行，不复设备，进入伏中。
翰奋击，尽获之，乘胜径进，遣间使语廆出兵大战。
廆使其子皝与长史裴嶷将精锐为前锋，自将大兵继之。
悉独官初不设备，闻廆至，惊，悉众出战。
前锋始交，翰将千骑从旁直入其营，纵火焚之。
众皆惶扰，不知所为。遂大败，悉独官仅为身免。
廆尽俘其众，获皇帝玉玺三纽。
崔毖闻之，惧，使其兄子焘诣棘城伪贺。
会三国使者亦至，请和，曰： 非我本意，崔平州教我耳。 
廆以示焘，临之以兵，焘惧，首服。
廆乃遣焘归谓毖曰： 降者上策，走者下策也。 引兵随之。
毖与数十骑弃家奔高句丽，其众悉降于廆。
廆以其子仁为征虏将军，镇辽东，官府、市里，案堵如故。
高句丽将如奴子据于河城，廆遣将军张统掩击，擒之，俘其众千馀家；以崔焘、高瞻、韩恒、石琮归于棘城，待以客礼。
恒，安平人；琮，鉴之孙也。
廆以高瞻为将军，瞻称疾不就，廆数临候之，抚其心曰： 君之疾在此，不在它也。
今晋室丧乱，孤欲与诸君共清世难，翼戴帝室。
君中州望族，宜同斯愿，奈何以华、夷之异，介然疏之哉！
夫立功立事，惟问志略何如耳，华、夷何足问乎！ 
瞻犹不起，廆颇不平。
龙骧主簿宋该，与瞻有隙，劝廆除之，廆不从。
瞻以忧卒。
初，鞠羡既死，苟晞复以羡子彭为东莱太守。
会曹嶷徇青州，与彭相攻；嶷兵虽强，郡人皆为彭死战，嶷不能克。
久之，彭叹曰： 今天下大乱，强者为雄。
曹亦乡里，为天所相，苟可依凭，即为民主，何必与之力争，使百姓肝脑涂地！
吾去此，则祸自息矣。 
郡人以为不可，争献拒嶷之策，彭一无所用，与乡里千馀家浮海归崔毖。
北海郑林客于东莱，彭、嶷之相攻，林情无彼此。
嶷贤之，不敢侵掠，彭与之俱去。
比至辽东，毖已败，乃归慕容廆。
廆以彭参龙骧军事。
遗郑林车牛粟帛，皆不受，躬耕于野。
宋该劝廆献捷江东，廆使该为表，裴嶷奉之，并所得三玺诣建康献之。
高句丽数寇辽东，廆遣慕容翰、慕容仕伐之；高句丽王乙弗利逆来求盟，翰、仁乃还。
是岁，蒲洪降赵，赵主曜以洪为率义侯。
屠各路松多起兵于新平、扶风以附晋王保，保使其将杨曼、王连据陈仓，张顗、周庸据阴密，路松多据草壁，秦陇氐、羌多应之。
赵主曜遣诸将攻之，不克；曜自将击之。
中宗元皇帝中太兴三年
春，正月，曜攻陈仓，王连战死，杨曼奔南氐。
曜进拔草壁，路松多奔陇城；又拔阴密。晋王保惧，迁于桑城。
曜还长安，以刘雅为大司徒。
张春谋奉晋王保奔凉州，张遣其将阴监将兵迎之，声言翼卫，其实拒之。
段末柸攻段匹磾，破之。
匹磾谓邵续曰： 吾本夷狄，以慕义破家。
君不忘久要，请相与共击末柸。 
续许之。
遂相与追击末杯，大破之。
匹磾与弟文鸯攻蓟。后赵王勒知续势孤，遣中山公虎将兵围厌次，孙苌攻续别营十一，皆下之。
二月，续自出击虎，虎伏骑断其后，遂执续，使降其城。
续呼兄子竺等谓曰： 吾志欲报国，不幸至此。汝等努力奉匹磾为主，勿有贰心！ 
匹磾自蓟还，未至厌次，闻续已没，众惧而散，复为虎所遮。文鸯以亲兵数百力战，始得入城，与续子缉、兄子存、竺等婴城固守。
虎送续于襄国，勒以为忠，释而礼之，以为从事中郎。
因下令： 自今克敌，获士人，毋得擅杀，必生致之。 
吏部郎刘胤闻续被攻，言于帝曰： 北方籓镇尽矣，惟馀邵续而已；如使复为石虎所灭，孤义士之心，阻归本之路。
愚谓宜发兵救之。 
帝不能从。
闻续已没，乃下诏以续位任授其子缉。
赵将尹安、宋始、宋恕、赵慎四军屯洛阳，叛，降后赵。
后赵将石生引兵赴之；安等复叛，降司州刺史李矩。
矩使颍川太守郭默将兵入洛。
石生虏宋始一军，北渡河。
于是河南之民皆相帅归矩，洛阳遂空。
三月，裴嶷至建康，盛称慕容廆之威德，贤俊皆为之用，朝廷始重之。
帝谓嶷曰： 卿中朝名臣，当留江东，朕别诏龙骧送卿家属。 
嶷曰： 臣少蒙国恩，出入省闼，若得复奉辇毂，臣之至荣。
但以旧京沦没，山陵穿毁，虽名臣宿将，莫能雪耻，独慕容龙骧竭忠王室，志除凶逆，故使臣万里归诚。
今臣来而不返，必谓朝廷以其僻陋而弃之，孤其向义之心，使懈体于讨贼，此臣之所甚惜，是以不敢徇私而忘公也。 
帝曰： 卿言是也。 
乃遣使随嶷拜廆安北将军、平州刺史。
闰月，以周顗为尚书左仆射。
晋王保将张春、杨次与别将杨韬不协，劝保诛之，且请击陈安；保皆不从。
夏，五月，春，次幽保，杀之。
保体肥大，重八百斤，喜睡，好读书，而暗弱无断，故及于难。
保无子，张春立宗室子瞻为世子，称大将军。
保众散，奔凉州者万馀人。
陈安表于赵主曜，请讨瞻等。
曜以安为大将军，击瞻，杀之；张春奔枹罕。
安执杨次，于保柩前斩之，因以祭保。
安以天子礼葬保于上邽，谥曰元王。
羊鉴讨徐龛，顿兵下邳，不敢前。
蔡豹败龛于檀丘，龛求救于后赵。
后赵王勒遣其将王伏都救之，又使张敬将兵为之后继。
勒多所邀求，而伏都淫暴，龛患之。
张敬至东平，龛疑其袭己，乃斩伏都等三百馀人，复来请降。
勒大怒，命张敬据险以守之。
帝亦恶龛反覆，不受其降，敕鉴、豹以时进讨。
鉴犹疑惮不进，尚书令刁协劾奏鉴，免死除名，以蔡豹代领其兵。
王导以所举失人，乞自贬，帝不许。
六月，后赵孔苌攻段匹磾，恃胜而不设备，段文鸯袭击，大破之。
京兆人刘弘客居凉州天梯山，以妖术惑众，从受道者千馀人，西平元公张寔左右皆事之。
帐下阎涉、牙门赵卬，皆弘乡人，弘谓之曰： 天与我神玺，应王凉州。 
涉、卬信之，密与寔左右十馀人谋杀寔，奉弘为主。
寔弟茂知其谋，请诛弘。
寔令牙门将史初收之，未至，涉等怀刃而入，杀寔于外寝。
弘见史初至，谓曰： 使君已死，杀我何为！ 
初怒，截其舌而囚之，轘于姑臧市，诛其党与数百人。
左司马阴元等以寔子骏尚幼，推张茂为凉州刺史、西平公，赦其境内，以骏为抚军将军。
丙辰，赵将解虎及长水校尉尹车谋反，与巴酋句徐、库彭等相结；事觉，虎、车皆伏诛。
赵主曜囚徐、彭等五十馀人于阿房，将杀之；光禄大夫游子远谏曰： 圣王用刑，惟诛元恶而已，不宜多杀。 
争之，叩头流血。
曜怒，以为助逆而囚之；尽杀徐、彭等，尸诸市十日，乃投于水。
于是巴众尽反，推巴酋句渠知为主，自称大秦，改元曰平赵。
四山氐、羌、巴、羯应之者三十馀万，关中大乱，城门昼闭。
子远又从狱中上表谏争，曜手毁其表曰： 大荔奴，不忧命在须臾，犹敢如此，嫌死晚邪！ 
叱左右速杀之。
中山王雅、郭汜、硃纪、呼延晏等谏曰： 子远幽囚，祸在不测，犹不忘谏争，忠之至也。
陛下纵不能用，奈何杀之！
若子远朝诛，臣等亦当夕死，以彰陛下之过，天下将皆舍陛下而去，陛下谁与居乎！ 
曜意解，乃赦之。
曜敕内外戒严，将自讨渠知。
子远又谏曰： 陛下诚能用臣策，一月可定，大驾不必亲征也。 
曜曰： 卿试言之。 
子远曰： 彼非有大志，欲图非望也，直畏陛下威刑，欲逃死耳。
陛下莫若廊然大赦，与之更始；应前日坐虎、车等事，其家老弱没入奚官者，皆纵遣之，使之自相招引，听其复业。
彼既得生路，何为不降！
若其中自知罪重，屯结不散者，愿假臣弱兵五千，必为陛下枭之。
不然，今反者弥山被谷，虽以天威临之，恐非岁月可除也。 
曜大悦，即日大赦，以子远为车骑大将军、开府仪同三司、都督雍、秦征讨诸军事。
子远屯于雍城，降者十馀万；移军安定，反者皆降。
惟句氏宗党五千馀家保于阴密，进攻，灭之，遂引兵巡陇右。
先是氐、羌十馀万落据险不服，其酋虚除权渠自号秦王。
子远进造其壁，权渠出兵拒之，五战皆败。
权渠欲降，其子伊馀大言于众曰： 往者刘曜自来，犹无若我何，况此偏师，何谓降也！ 帅劲卒五万，晨压子远垒门。
诸将欲击之，子远曰： 伊馀勇悍，当今无敌，所将之兵，复精于我。
又其父新败，怒气方盛，其锋不可当也，不如缓之，使气竭而后击之。 
乃坚壁不战。
伊馀有骄色，子远伺其无备，夜，勒兵蓐食，旦，值大风尘昏，子远悉众出掩之，生擒伊馀，尽俘其众。
权渠大惧，被发、面请降。
子远启曜，以权渠为征西将军、西戎公，分徙伊馀兄弟及其部落二十馀万口于长安。
曜以子远为大司徒、录尚书事。
曜立太学，选民之神志可教者千五百人，择儒臣以教之。
作酆明观及西宫，起陵霄台于滈池，又于霸陵西南营寿陵。
侍中乔豫、和苞上疏谏，以为： 卫文公承乱亡之后，节用爱民，营建宫室，得其时制，故能兴康叔之业，延九百之祚。
前奉诏书营酆明观，市道细民咸讥其奢曰： 以一观之功，足以平凉州矣！ 
今又欲拟阿房而建西宫，法琼台而起陵霄，其为劳费，亿万酆明；若以资军旅，乃可兼吴、蜀而壹齐、魏矣！
又闻营建寿陵，周围四里，深三十五丈，以铜为椁，饰以黄金；功费若此，殆非国内之所能办也。
秦始皇下锢三泉，土未干而发毁。自古无不亡之国、不掘之墓，故圣王之俭葬，乃深远之虑也。
陛下奈何于中兴之日，而踵亡国之事乎！ 曜下诏曰： 二侍中恳恳有古人之风，可谓社稷之臣矣。
其悉罢宫室诸役，寿陵制度，一遵霸陵之法。
封豫安昌子，苞平舆子，并领谏议大夫；仍布告天下，使知区区之朝，欲闻其过也。 
又省酆水囿以与贫民。
祖逖将韩潜与后赵将桃豹分据陈川故城，豹居西台，潜居东台，豹由南门，潜由东门，出入相守四旬，逖以布囊盛土如米状，使千馀人运上台，又使数人担米，息于道。
豹兵逐之，弃担而走。
豹兵久饥，得米，以为逖士众丰饱，益惧。
后赵将刘夜堂以驴千头运粮馈豹，逖使韩潜及别将冯铁邀击于汴水，尽获之。
豹宵遁，屯东燕城，逖使潜进屯封丘以逼之。
冯铁据二台，逖镇雍丘，数遣兵邀击后赵兵，后赵镇戍归逖者甚多，境土渐蹙。
先是，赵固、上官巳、李矩、郭默，互相攻击，逖驰使和解之，示以祸福，遂皆受逖节度。
秋，七月，诏加逖镇西将军。
逖在军，与将士同甘苦，约己务施，劝课农桑，抚纳新附，虽疏贱者皆结以恩礼。
河上诸坞，先有任子在后赵者，皆听两属，时遣游军伪抄之，明其未附。
坞主皆感恩，后赵有异谋，辄密以告，由是多所克获，自河以南，多叛后赵归于晋。
逖练兵积谷，为取河北之计。
后赵王勒患之，乃下幽州为逖修祖、父墓，置守冢二家，因与逖书，求通使及互市。
逖不报书，而听其互市，收利十倍。
逖牙门童建杀新蔡内史周密，降于后赵，勒斩之，送首于逖，曰： 叛臣逃吏，吾之深仇，将军之恶，犹吾恶也。 
逖深德之，自是后赵人叛归逖者，逖皆不纳，禁诸将不使侵暴后赵之民，边境之间，稍得休息。
八月，辛未，梁州刺史周访卒。
访善于抚纳士众，皆为致死。
知王敦有不臣之心，私常切齿。敦由是终访之世，未敢为逆。
敦遣从事中郎郭舒监襄阳军，帝以湘州刺史甘卓为梁州刺史，督沔北诸军事，镇襄阳。
舒既还，帝征为右丞；敦留不遣。
后赵王勒遣中山公虎帅步骑四万击徐龛，龛送妻子为质，乞降，勒许之。
蔡豹屯卞城，石虎将击之，豹退守下邳，为徐龛所败。
虎引兵城封丘而旋，徙士族三百家置襄国崇仁里，置公族大夫以领之。
后赵王勒用法甚严，讳 胡 尤峻。
宫殿既成，初有门户之禁。
有醉胡乘马，突入止车门。
勒大怒，责宫门小执法冯翥。
翥惶惧忘讳，对曰： 向有醉胡，乘马驰入，甚呵御之，而不可与语。 
勒笑曰： 胡人正自难与言。 
怒而不罪。
勒使张宾领选，初定五品，后更定九品。
命公卿及州郡岁举秀才、至孝、廉清、贤良、直言、武勇之士各一人。
西平公张茂立兄子骏为世子。
蔡豹既败，将诣建康归罪，北中郎将王舒止之。
帝闻豹退，遣使收之。
舒夜以兵围豹，豹以为它寇，帅麾下击之；闻有诏，乃止。
舒执豹送建康，冬，十月，丙辰，斩之。
王敦杀武陵内史向硕。
帝之始镇江东也，敦与从弟导同心翼戴，帝亦推心任之，敦总征讨，导专机政，群从子弟布列显要，时人为之语曰： 王与马，共天下。 
后敦自恃有功，且宗族强盛，稍益骄恣，帝畏而恶之。乃引刘隗、刁协等以为腹心，稍抑损王氏之权，导亦渐见疏外。
中书郎孔愉陈导忠贤，有佐命之勋，宜加委任；帝出愉为司徒左长史。
导能任真推分，澹如也，有识皆称其善处兴废。
而敦益怀不平，遂构嫌隙。
初，敦辟吴兴沈充为参军，充荐同郡钱凤于敦，敦以为铠曹参军。
二人皆巧谄凶狡，知敦有异志，阴赞成之，为之画策。
敦宠信之，势倾内外。
敦上疏为导讼屈，辞语怨望。
导封以还敦，敦复遣奏之。
左将军谯王承，忠厚有志行，帝亲信之。
夜，召承，以敦疏示之，曰： 王敦以顷年之功，位任足矣；而所求不已，言至于此，将若之何？ 
承曰： 陛下不早裁之，以至今日，敦必为患。 
刘隗为帝谋，出心腹以镇方面。
会敦表以宣城内史沈充代甘卓为湘州刺史，帝谓承曰： 王敦奸逆已著，朕为惠皇，其势不远。
湘州据上流之势，控三州之会，欲以叔父居之，何如？ 
承曰： 臣奉承诏命，惟力是视，何敢有辞！
然湘州经蜀寇之馀，民物凋弊，若得之部，比及三年，乃可即戎；苟未及此，虽复灰身，亦无益也。 
十二月，诏曰： 晋室开基，方镇之任，亲贤并用，其以谯王承为湘州刺史。 
长沙邓骞闻之，叹曰： 湘州之祸，其在斯乎！ 
承行至武昌，敦与之宴，谓承曰： 大王雅素佳士，恐非将帅才也。 
承曰： 公未见知耳，铅刀岂无一割之用！ 
敦谓钱凤曰： 彼不知惧而学壮语，足知其不武，无能为也。 
乃听之镇。
时湘土荒残，公私困弊，承躬自俭约，倾心绥抚，甚有能名。
高句丽寇辽东，慕容仁与战，大破之，自是不敢犯仁境。
中宗元皇帝中太兴四年
春，二月，徐龛复请降。
张茂筑灵钧台，基高九仞。
武陵阎曾夜叩府门呼曰： 武公遣我来，言 何故劳民筑台！  
有司以为妖，请杀之。
茂曰： 吾信劳民。曾称先君之命以规我，何谓妖呼！ 
乃为之罢役。
三月，癸亥，日中有黑子。
著作佐郎河东郭璞以帝用刑过差，上疏，以为： 阴阳错缪，皆繁刑所致。
赦不欲数，然子产知铸刑书非政之善，不得不作者，须以救弊故也。
今之宜赦，理亦如之。 
后赵中山公虎攻幽州刺史段匹磾于厌次，孔苌攻其统内诸城，悉拔之。
段文鸯言于匹磾曰： 我以勇闻，故为民所倚望。
今视民被掠而不救，是怯也。
民失所望，谁复为我致死！ 
遂帅壮士数十骑出战，杀后赵兵甚众。
马乏，伏不能起。虎呼之曰： 兄与我俱夷狄，久欲与兄同为一家。
今天不违愿，于此得相见，何为复战！
请释仗。 
文鸯骂曰： 汝为寇贼，当死日久，吾兄不用吾策，故令汝得至此。
我宁斗死，不为汝屈！ 
遂下马苦战，槊折，执刀战不已，自辰至申。
后赵兵四面解马罗披自鄣，前执文鸯；文鸯力竭被执，城内夺气。
匹磾欲单骑归朝，邵续之弟乐安内史洎勒兵不听。
洎复欲执台使王英送于虎，匹磾正色责之曰： 卿不能遵兄之志，逼吾不得归朝，亦已甚矣！复欲执天子使者？
我虽夷狄，所未闻也！ 洎与兄子缉、竺等舆榇出降。
匹磾见虎曰： 我受晋恩，志在灭汝，不幸至此，不能为汝敬也。 
后赵王勒及虎素与匹磾结为兄弟，虎即起拜之。
勒以匹磾为冠军将军，文鸯为左中郎将，散诸流民三万馀户，复其本业，置守宰以抚之。
于是幽、冀、并三州皆入于后赵。
匹磾不为勒礼，常著朝服，持晋节；久之，与文鸯、邵续皆为后赵所杀。
五月，庚申，诏免中州良民遭难为扬州诸郡僮客者，以备征役。
尚书令刁协之谋也，由是众益怨之。
终南山崩。
秋，七月，甲戌，以尚书仆射戴渊为征西将军、都督司、兗、豫、并、雍、冀六州诸军事、司州刺史，镇合肥；丹杨尹刘隗为镇北将军、都督青、徐、幽、平四州诸军事、青州刺史，镇淮阴。
皆假节领兵，名为讨胡，实备王敦也。
隗虽在外，而朝廷机事，进退士大夫，帝皆与之密谋。
敦遗隗书曰： 顷承圣上顾眄足下，今大贼未灭，中原鼎沸，欲与足下及周生之徒戮力王室，共静海内。
若其泰也，则帝祚于是乎隆；若其否也，则天下永无望矣。 
隗答曰：  鱼相忘于江湖，人相忘于道术。  竭股肱之力，效力以忠贞 ，吾之志也。 
敦得书，甚怒。
壬午，以骠骑将军王导为侍中、司空、假节、录尚书、领中书监。
帝以敦故，并疏忌导。
御史中丞周嵩上疏，以为： 导忠素竭诚，辅成大业，不宜听孤臣之言，惑疑似之说，放逐旧德，以佞伍贤，亏既往之恩，招将来之患。 
帝颇感寤，导由是得全。
八月，常山崩。
豫州刺史祖逖，以戴渊吴士，虽有才望，无弘致远识；且己翦荆棘、收河南地，而渊雍容，一旦来统之，意甚怏怏；又闻王敦与刘、刁构隙，将有内难，知大功不遂，感激发病；九月，壬寅，卒于雍丘。
豫州士女若丧父母，谯、梁间皆为立祠。
王敦久怀异志，闻逖卒，益无所惮。
冬，十月，壬午，以逖弟约为平西将军、豫州刺史，领逖之众。
约无绥御之才，不为士卒所附。
初，范阳李产避乱依逖，见约志趣异常，谓所亲曰： 吾以北方鼎沸，故远来就此，冀全宗族。
今观约所为，有不可测之志。
吾托名姻亲，当早自为计，无事复陷身于不义也，尔曹不可以目前之利而忘久长之策。 
乃帅子弟十馀人间行归乡里。
十一月，皇孙衍生。
后赵王勒悉召武乡耆旧诣襄国，与之共坐欢饮。
初，勒微时，与李阳邻居，数争沤麻池相殴，阳由是独不敢来。
勒曰： 阳，壮士也；沤麻，布衣之恨；孤方兼容天下，岂仇匹夫乎！ 
遽召与饮，引阳臂曰： 孤往日厌卿老拳，卿亦饱孤毒手。 
因拜参军都尉。
以武乡比丰、沛，复之三世。
勒以民始复业，资储未丰，于是重制禁酿，郊祀宗庙，皆用醴酒，行之数年，无复酿者。
十二月，以慕容廆为都督幽、平二州、东夷诸军事、车骑将军、平州牧，封辽东公，单于如故，遣谒者即授印绶，听承制置官司守宰。
廆于是备置僚属，以裴嶷、游邃为长史，裴开为司马，韩寿为别驾，阳耽为军谘祭酒，崔焘为主簿，黄泓、郑林参军事。
廆立子皝为世子。作东横，以平原刘赞为祭酒，使皝与诸生同受业，廆得暇，亦亲临听之。
皝雄毅多权略，喜经术，国人称之。
廆徙慕容翰镇辽东，慕容仁镇平郭。
翰抚安民夷，甚有威惠；仁亦次之。
拓跋猗㐌妻惟氏，忌代王郁律之强，恐不利于其子，乃杀郁律而立其子贺傉，大人死者数十人。
郁律之子什翼犍，幼在襁褓，其母王氏匿于袴中，祝之曰： 天苟存汝，则勿啼。 久之，不啼，乃得免。
惟氏专制国政，遣使聘后赵，后赵人谓之 女国使 。
