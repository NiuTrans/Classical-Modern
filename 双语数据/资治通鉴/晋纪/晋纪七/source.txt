起昭阳大渊献，尽阏逢困敦，凡二年。
孝惠皇帝中之下太安二年
春，正月，李特潜渡江击罗尚，水上军皆散走。
蜀郡太守徐俭以少城降，特入据之，惟取马以供军，馀无侵掠，赦其境内，改元建初。
罗尚保太城，遣使求和于特。
蜀民相聚为坞者，皆送款于特，特遣使就抚之；以军中粮少，乃分六郡流民于诸坞就食。
李流言于特曰： 诸坞新附，人心未固，宜质其大姓子弟，聚兵自守，以备不虞。 
又与特司马上官惇书曰： 纳降如待敌，不可易也。 
前将军雄亦以为言。
特怒曰： 大事已定，但当安民，何为更逆加疑忌，使之离叛乎！ 
朝廷遣荆州刺史宗岱、建平太守孙阜帅水军三万以救罗尚。
岱以阜为前锋，进逼德阳。
特遣李荡及蜀郡太守李璜就德阳太守任臧共拒之。
岱、阜军势甚盛，诸坞皆有贰志。
益州兵曹从事蜀郡任睿言于罗尚曰： 李特散众就食，骄怠无备，此天亡之时也。
宜密约诸坞，刻期同发，内外击之，破之必矣！ 
尚使睿夜缒出城，宣旨于诸坞，期以二月十日同击特。
睿因诣特诈降。
特问城中虚实，睿曰： 粮储将尽，但馀货帛耳。 
睿求出省家，特许之，遂还报尚。
二月，尚遣兵掩袭特营，诸坞皆应之，特兵大败，斩特及李辅、李远，皆焚尸，传首洛阳。
流民大惧，李流、李荡、李雄收馀众还保赤祖。流自称大将军、大都督、益州牧，保东宫，荡、雄保北营。
孙阜破德阳，获寋硕，任臧退屯涪陵。
三月，罗尚遣督护何冲、常深等攻李流，涪陵民药绅等亦起兵攻流。
流与李骧拒深，使李荡、李雄拒绅。何冲乘虚攻北营，氐苻成、隗伯在营中，叛应之。
荡母罗氏擐甲拒战，伯手刃伤其目，罗氏气益壮；营垂破，会流等破深、绅，引兵还，与冲等战，大破之，成、伯帅其党突出诣尚。
流等乘胜进抵成都，尚复闭城自守。荡驰马逐北，中矛而死。
朝廷遣侍中燕国刘沈假节统罗尚、许雄等军，讨李流。
行至长安，河间王颙留沈为军师，遣席薳代之。
李流以李特、李荡继死，宗岱、孙阜将至，甚惧。
李含劝流降，流从之；李骧、李雄迭谏，不纳。
夏，五月，流遣其子世及含子胡为质于阜军；胡兄离为梓潼太守，闻之，自郡驰还，欲谏不及。
退，与雄谋袭阜军，雄曰： 为今计，当如是；而二翁不从，奈何？ 
离曰： 当劫之耳！ 
雄大喜，乃共说流民曰： 吾属前已残暴蜀民，今一旦束手，便为鱼肉。惟有同心袭阜，以取富贵耳！ 
众皆从之。
雄遂与离袭击阜军，大破之。
会宗岱卒于垫江，荆州军遂退。
流甚惭，由是奇雄才，军事悉以任之。
新野庄王歆，为政严急，失蛮夷心，义阳蛮张昌聚党数千人，欲为乱。
荆州以壬午诏书发武勇赴益州讨李流，号 壬午兵 。
民惮远征，皆不欲行。
诏书督遣严急，所经之界停留五日者，二千石免官。由是郡县官长皆亲出驱逐；展转不远，辄复屯聚为群盗。
时江夏大稔，民就食者数千口。
张昌因之诳惑百姓，更姓名曰李辰，募众于安陆石岩山，请流民及避戍役者多往从之。
太守弓钦遣兵讨之，不胜。
昌遂攻郡，钦兵败，与部将硃伺奔武昌，歆遣骑督靳满讨之，满复败走。
昌遂据江夏，造妖言云： 当有圣人出为民主。 
得山都县吏丘沈，更其姓名曰刘尼，诈云汉后，奉以为天子，曰： 此圣人也。 
昌自为相国，诈作凤皇、玉玺之瑞，建元神凤；郊礼、服色，悉依汉故事。
有不应募者，族诛之，士民莫敢不从。
又流言： 江、淮已南皆反，官军大起，当悉诛之。 
互相扇动，人情惶惧。
江、沔间所在起兵以应昌，旬月间众至三万，皆著绛帽，以马尾作髯。
诏遣监军华宏讨之，败于障山。
歆上言： 妖贼犬羊万计，绛头毛面，挑刀走戟，其锋不可当。请台敕诸军三道救助。 
朝廷以屯骑校尉刘乔为豫州刺史，宁塑将军沛国刘弘为荆州刺史。
又诏河间王颙遣雍州刺史刘沈将州兵万人，并征西府五千人出蓝田头以讨昌。
颙不奉诏；沈自领州兵至蓝田，颙又逼夺其众。
于是刘乔屯汝南，刘弘及前将军赵骧、平南将军羊伊屯宛。
昌遣其将黄林帅二万人向豫州，刘乔击却之。
初，歆与齐王冏善，冏败，歆惧，自结于大将军颖。
及张昌作乱，歆表请讨之。
时长沙王乂已与颖有隙，疑歆与颖连谋，不听歆出兵，昌众日盛。
从事中郎孙洵谓歆曰： 公为岳牧，受阃外之托，拜表辄行，有何不可！
而使奸凶滋蔓，祸衅不测，岂籓翰王室、镇静方夏之义乎！ 
歆将出兵，王绥曰： 昌等小贼，偏裨自足制之，何必违诏命，亲矢石也！ 
昌至樊城，歆乃出拒之。众溃，为昌所杀。
诏以刘弘代歆为镇南将军，都督荆州诸军事。
六月，弘以南蛮长史庐江陶侃为大都护，参军蒯恒为义军督护，牙门将皮初为都战帅，进据襄阳。
张昌并军围宛，败赵骧军，杀羊伊。
刘弘退屯梁。
昌进攻襄阳，不克。
李雄攻杀汶山太守陈图，遂取郫城。
秋，七月，李流徒屯郫。蜀民皆保险结坞，或南入宁州，或东下荆州。
城邑皆空，野无烟火，流虏掠无所得，士众饥乏。
唯涪陵千馀家，依青城山处士范长生；平西参军涪陵徐舆说罗尚，求为汶山太守，邀结长生，与共讨流。
尚不许，舆怒，出降于流，流以舆为安西将军。
舆说长生，使资给流军粮，长生从之。流军由是复振。
初，李含以长沙王乂微弱，必为齐王冏所杀，因欲以为冏罪而讨之，遂废帝，立大将军颖，以河间王颙为宰相，己得用事。
既而冏为乂所杀，颖、颙犹守籓，不如所谋。
颖恃功骄奢，百度弛废，甚于冏时；犹嫌乂在内，不得逞其欲，欲去之。
时皇甫商复为乂参军，商兄重为秦州刺史。
含说颙曰： 商为乂所任，重终不为人用，宜早除之。
可表迁重为内职，因其过长安执之。 
重知之，露檄上尚书，发陇上兵以讨含。
乂以兵方少息，遣使诏重罢兵，征含为河南尹。
含就征而重不奉诏，颙遣金城太守游楷、陇西太守韩稚等合四郡兵攻之。
颙密使含与侍中冯荪、中书令卞粹谋杀乂；皇甫商以告乂，收含、荪、粹，杀之。
骠骑从事琅邪诸葛玫、前司徒长史武邑牵秀皆出奔鄴。
张昌党石冰寇扬州，败刺史陈徽，诸郡尽没；又攻破江州，别将陈贞等攻武陵、零陵、豫章、武昌、长沙，皆陷之，临淮人封云起兵寇徐州以应冰。
于是荆、江、扬、豫、徐五州之境，多为昌所据。
昌更置牧守，皆桀盗小人，专以劫掠为务。
刘弘遣陶侃等攻昌于竟陵，刘乔遣其将李杨等向江夏。
侃等屡与昌战，大破之，前后斩首数万级，昌逃于下俊山，其众悉降。
初，陶侃少孤贫，为郡督邮。
长沙太守万嗣过庐江，见而异之，命其子结友而去。
后察孝廉，至洛阳，豫章国郎中令杨晫荐之于顾荣，侃由是知名。
既克张昌，刘弘谓侃曰： 吾昔为羊公参军，谓吾后当居身处，今观卿，必继老夫矣。 
弘之退屯于梁也，征南将军范阳王虓遣前长水校尉张奕领荆州。
弘至，奕不受代，举兵拒弘。弘讨奕，斩之。
时荆部守宰多缺，弘请补选，诏许之，弘叙功铨德，随才授任，人皆服其公当。
弘表皮初补襄阳太守，朝廷以初虽有功而望浅，更以弘婿前东平太守夏侯陟为襄阳太守。
弘下教曰： 夫治一国者，宜以一国为心，必若姻亲然后可用，则荆州十郡，安得十女婿然后为政哉！ 
乃表： 陟姻亲，旧制不得相监；皮初之勋，宜见酬报。 
诏听之。
弘于是劝课农桑，宽刑省赋，公私给足，百姓爱悦。
河间王颙闻李含等死，即起兵讨长沙王乂。
大将军颖上表请讨张昌，许之；闻昌已平，因欲与颙共攻乂。
卢志谏曰： 公前有大功而委权辞宠，时望美矣。
今宜顿军关外，文服入朝，此霸主之事也。 
参军魏郡邵续曰： 人之有兄弟，如左右手。明公欲当天下之敌而先去其一手，可乎！ 
颖皆不从。
八月，颙、颖共表： 乂论功不平，与右仆射羊玄之、左将军皇甫商专擅朝政，杀害忠良，请诛玄之、商，遣乂还国。 
诏曰： 颙敢举大兵，内向京辇，吾当亲帅六军以诛奸逆。
其以乂为太尉，都督中外诸军事以御之。 
颙以张方为都督，将精兵七万，自函谷东趋洛阳。
颖引兵屯朝歌，以平原内史陆机为前将军、前锋都督、督北中郎将王粹、冠军将军牵秀、中护军石超等军二十馀万，南向洛阳。
机以羁旅事颖，一旦顿居诸将之右，王粹等心皆不服。
白沙督孙惠与机亲厚，劝机让都督于粹。
机曰： 彼将谓吾首鼠两端，适所以速祸也。 遂行。
颖列军自朝歌至河桥，鼓声闻数百里。
乙丑，帝如十三里桥。
太尉乂使皇甫商将万馀人拒张方于宜阳。
己已，帝还军宣武场，庚午，舍于石楼。
九月，丁丑，屯于河桥。
壬子，张方袭皇甫商，败之。
甲申，帝军于芒山。
丁亥，帝幸偃师；辛卯，舍于豆田。
大将军颖进屯河南，阻清水为垒。
癸巳，羊玄之忧惧而卒，帝旋军城东；丙申，幸缑氏，击牵秀，走之。大赦。
张方入京城，大掠，死者万计。
李流疾笃，谓诸将曰： 骁骑仁明，固足以济大事；然前军英武，殆天所相，可共受事于前军。 
流卒，众推李雄为大都督、大将军、益州牧、治郫城。
雄使武都朴泰绐罗尚，使袭郫城，云己为内应。
尚使隗伯将兵攻郫，泰约举火为应，李骧伏兵于道，泰出长梯于外。
隗伯兵见火起，争缘梯上，骧纵兵击，大破之。
追奔夜至城下，诈称万岁，曰： 已得郫城矣！ 
入少城，尚乃觉之，退保太城。
隗伯创甚，雄生获之，赦不杀。
李骧攻犍为，断尚运道。获太守龚恢，杀之。
石超进逼缑氏。
冬，十月，壬寅，帝还宫。
丁未，败牵秀于东阳门外。
大将军颖遣将军马咸助陆机。
戊申，太尉乂奉帝与机战于建春门。
乂司马王瑚使数千骑系戟于马，以突咸陈，咸军乱，执而斩之。
机军大败，赴七里涧，死者如积，水为之不流。
斩其大将贾崇等十六人，石超遁去。
初，宦人孟玖有宠于大将军颖，玖欲用其父为邯郸令，左长史卢志等皆不敢违，右司马陆云固执不许，曰： 此县，公府掾资，岂有黄门父居之邪！ 
玖深怨之。
玖弟超，领万人为小督，未战，纵兵大掠，陆机录其主者；超将铁骑百馀人直入机麾下，夺之，顾谓机曰： 貉奴，能作督不！ 
机司马吴郡孙拯劝机杀之，机不能用。
超宣言于众曰： 陆机将反。 
又还书与玖，言机持两端，故军不速决。
及战，超不受机节度，轻兵独进，败没。
玖疑机杀之，谮之于颖曰： 机有二心于长沙。 
牵秀素诌事玖，将军王阐、郝昌、帐下督阳平公师籓皆玖所引用，相与共证之。
颖大怒，使秀将兵收机。
参军事王彰谏曰： 今日之举，强弱异势。庸人犹知必克，况机之明达乎！
但机吴人，殿下用之太过，北土旧将皆疾之耳。 
颖不从。
机闻秀至，释戎服，著白帢，与秀相见，为笺辞颖，既而叹曰： 华亭鹤唳，可复闻呼！ 
秀遂杀之。
颖又收机弟清河内史云、平东祭酒耽及孙拯，皆下狱。
记室江统、陈留蔡克、颍川枣嵩等上疏，以为： 陆机浅谋致败，杀之可也。
至于反逆，则众共知其不然。
宜先检校机反状，若有征验，诛云等未晚也。 
统等恳请不已，颖迟回者三日。
蔡克入，至颖前，叩头流血，曰： 云为孟玖所犯，远近莫不闻。今果见杀，窃为明公惜之！ 
僚属随克入者数十人，流涕固请，颖恻然，有宥云之色。
孟玖扶颖入，催令杀云、耽，夷机三族。
狱吏考掠孙拯数百，两踝骨见，终言机冤。吏知拯义烈，谓拯曰： 二陆之枉，谁不知之，君可不爱身乎！ 
拯仰天叹曰： 陆君兄弟，世之奇士，吾蒙知爱，今既不能救其死，忍复从而诬之乎！ 
玖等知拯不可屈，乃令狱吏诈为拯辞。
颖既杀机，意常悔之，及见拯辞，大喜，谓玖等曰： 非卿之忠，不能穷此奸。 
遂夷拯三族。
拯门人费慈、宰意二人诣狱明拯冤，拯譬遣之曰： 吾义不负二陆，死自吾分；卿何为尔邪！ 
曰： 君既不负二陆，仆又安可负君！ 
固言拯冤，玖又杀之。
太尉乂奉帝攻张方，方兵望见乘舆，皆退走，方遂大败，死才五千馀人。
方退屯十三里桥，众惧，欲夜遁，方曰： 胜负兵家之常，善用兵者能因败为成。今我更前作垒，出其不意，此奇策也。 
乃夜潜进，逼洛城七里，筑垒数重，外引廪谷以足军食。
乂既战胜，以为方不足忧。
闻方垒成，十一月，引兵攻之，不利。
朝议以乂、颖兄弟，可辞说而释，乃使中书令王衍等往说颖，令与乂分陕而居，颖不从。
乂因致书于颖，为陈利害，欲与之和解，颖复书： 请斩皇甫商等首，则引兵还鄴。 
乂不可。
颖进兵逼京师，张方决千金堨，水碓皆涸。
乃发王公奴婢手舂给兵，一品已下不从征者，男子十三以上皆从役，又发奴助兵；公私穷踧，米石万钱。
诏命所行，一城而已。
骠骑主簿范阳祖逖言于乂曰： 刘沈忠义果毅，雍州兵力足制河间，宜启上为诏与沈，使发兵袭颙。
颙窘急，必召张方以自救，此良策也。 
乂从之。
沈奉诏驰檄四境，诸郡多起兵应之。
沈合七郡之众凡万馀人，趣长安。
乂又使皇甫商间行，赍帝手诏，命游楷等罢兵，敕皇甫重进军讨颙。
商间行至新平，遇其从甥，从甥素憎商，以告颙捕商，杀之。十二月，议郎周𤣱、前南平内史长沙王矩起兵江东以讨石冰，推前吴兴太守吴郡顾秘都督扬州九郡诸军事，传檄州郡，杀冰所署将吏。于是前侍御史贺循起兵于会稽，庐江内史广陵华谭及丹扬葛洪、甘卓皆起兵以应秘。
𤣱，处之子；御，邵之子；卓，宁之曾孙也。冰遣其将羌毒帅兵数万拒𤣱，𤣱击斩之。
冰自临淮退趋寿春。
征东将军刘准闻冰至，惶惧不知所为。
广陵度支庐江陈敏统众在寿春，谓准曰： 此等本不乐远戍，逼迫成贼，乌合之众，其势易离，敏请督帅运兵为公破之。 
准乃益敏兵，使击之。
闰月，李雄急攻罗尚。
尚军无食，留牙门张罗守城。夜，由牛鞞水东走，罗开门降。
雄入成都，军士饥甚，乃帅众就谷于郪，掘野芋而食之。
许雄坐讨贼不进，征即罪。
安北将军、都督幽州诸军事王濬，以天下方乱，欲结援夷狄，乃以一女妻鲜卑段务勿尘，一女妻素怒延，又表以辽西郡封务勿尘为辽西公。
濬，沈之子也。
毛诜之死也，李睿奔五苓夷帅于陵丞，于陵丞诣李毅为睿请命，毅许之。
睿至，毅杀之。
于陵丞怒，帅诸夷反攻毅。
尚书令乐广女为成都王妃，或谮诸太尉乂；乂以问广，广神色不动，徐曰： 广岂以五男易一女哉！ 
乂犹疑之。
孝惠皇帝中之下永兴元年春，正月，丙午，乐广以忧卒。
长沙厉王乂屡与大将军颖战，破之，前后斩获六、七万人。
而乂未尝亏奉上之礼；城中粮食日窘，而士卒无离心。
张方以为洛阳未可克，欲还长安。
而东海王越虑事不济，癸亥，潜与殿中诸将夜收乂送别省。
甲子，越启帝，下诏免乂官，置金墉城。
大赦，改元。
城既开，殿中将士见外兵不盛，悔之，更谋劫出乂以拒颖。
越惧，欲杀乂以绝众心。
黄门侍郎潘滔曰： 不可，将自有静之者。 
乃遣密告张方。
丙寅，方取乂于金墉城，至营，炙而杀之，方军士亦为之流涕。
公卿皆诣鄴谢罪；大将军颖入京师，复还镇于鄴。
诏以颖为丞相，加东海王越守尚书令。
颖遣奋武将军石超等帅兵五万屯十二城门，殿中宿所忌者，颖皆杀之；悉代去宿卫兵。
表卢志为中书监，留鄴，参署丞相府事。
河间王颙顿军于郑，为东军声援，闻刘沈兵起，还镇渭城，遣督护虞遵夔逆战于好畦。
夔兵败，颙惧，退入长安，急召张方。方掠洛中官私奴婢万馀人而西。军中乏食，杀人杂牛马肉食之。
刘沈渡渭而军，与颙战，颙屡败。
沈使安定太守衙博、功曹皇甫澹以精甲五千袭长安，入其门，力战至颙帐下。
沈兵来迟，冯翊太守张辅见其无继，引兵横击之，杀博及澹，沈兵遂败，收馀卒而退。
张方遣其将敦伟夜击之，沈军惊溃，沈与麾下南走，追获之。
沈谓颙曰： 知己之惠轻，君臣之义重，沈不可以违天子之诏，量强弱以苟全。
投袂之日，期之必死，葅醢之戮，其甘如荠。 
颙怒，鞭之而后腰斩。
新平太守江夏张光数为沈画计，颙执而诘之，光曰： 刘雍州不用鄙计，故令王得有今日！ 
颙壮之。引与欢宴，表为右卫司马。
罗尚逃至江阳，遣使表状，诏尚权统巴东、巴郡、涪陵以供军赋。
尚遣别驾李兴诣镇南将军刘弘求粮，弘纲纪以运道阻远，且荆州自空乏，欲以零陵米五千斛与尚。
弘曰： 天下一家，彼此无异，吾今给之，则无西顾之忧矣。 
遂以三万斛结之，尚赖以自存。
李兴愿留为弘参军，弘夺其手版而遣之。
又遣治中何松领兵屯巴东为尚后继。
于时流民有荆州者十馀万户，羁旅贫乏，多为盗贼，弘大给其田及种粮，擢其贤才，随资叙用，流民遂安。
二月，乙酉，丞相颖表废皇后羊氏，幽于金墉城，废皇太子覃为清河王。
陈敏与石冰战数十合，冰众十倍于敏，敏击之，所向皆捷，遂与周𤣱合攻冰于建康。
三月，冰北走，投封云，云司马张统斩冰及云以降，扬、徐二州平。
周𤣱、贺循皆散众还家，不言功赏。
朝廷以陈敏为广陵相。
河间王颙表请立丞相颖为太弟。
戊申，诏以颖为皇太弟，都督中外诸军事，丞相如故。
大赦。
乘舆服御皆迁于鄴，制度一如魏武帝故事。
以颙为大宰、大都督、雍州牧；前太傅刘实为太尉。实以老，固让不拜。
太弟颖僭侈日甚，劈幸用事，大失众望。
司空东海王越，与右卫将军陈眕，及长沙王故将上官已等谋讨之。
秋，七月，丙申朔，陈眕勒兵入云龙门，以诏召三公百僚及殿中，戒严讨颖，石超奔鄴。
戊戌，大赦，复皇后羊氏及太子覃。
己亥，越奉帝北征。以越为大都督。
征前侍中嵇绍诣行在。
侍中秦准谓绍曰： 今往，安危难测，卿有佳马乎？ 绍正色曰： 臣子扈卫乘舆，死生以之，佳马何为！ 
越檄召四方兵，赴者云集，比至安阳，众十馀万，鄴中震恐。
颖会群僚问计，东安王繇曰： 天子亲征，宜释甲缟素出迎请罪。 
颖不从，遣石超帅众五万拒战。
折冲将军乔智明劝颖奉迎乘舆，颖怒曰： 卿名晓事，投身事孤；今主上为群小所逼，卿奈何欲使孤束手就刑邪！ 
陈眕二弟匡、规自鄴赴行在，云鄴中皆已离散，由是不甚设备。
己未，石超军奄至，乘舆败绩于荡阴，帝伤颊，中三矢，百官侍御皆散。
嵇绍朝服，下马登辇，以身卫帝，兵人引绍于辕中斫之。
帝曰： 忠臣也，勿杀！ 
对曰： 奉太弟令，惟不犯陛下一人耳！ 
遂杀绍。血溅帝衣。
帝堕于草中，亡六玺。
石超奉帝幸其营，帝馁甚，超进水，左右奉秋桃。
颖遣卢志迎帝；庚申，入鄴。大赦，改元曰建武。
左右欲浣帝衣。帝曰： 嵇侍中血，勿浣也！ 
陈眕、上官巳等奉太子覃守洛阳。
司空越奔下邳，徐州都督东平王楙不纳，越径还东海。
太弟颖以越兄北弟宗室之望，下令招之，越不应命。
前奋威将军孙惠上书劝越邀结籓方，同奖王室。越以惠为记室参军，与参谋议。
北军中候苟晞奔范阳王虓，虓承制以晞行兗州刺史。
初，三王之起兵讨赵王伦也，王浚拥众挟两端，禁所部士民不得赴三王召募。
太弟颖欲讨之而未能，濬心亦欲图颖。
颖以右司马和演为幽州刺史，密使杀浚。
演与乌桓单于审登谋与浚游蓟城南清泉，因而图之。
会天暴雨，兵器沾湿，不果而还。
审登以为浚得天助，乃以演谋告浚。
浚与审登密严兵，约并州刺史东赢公腾共围演，杀之，自领幽州营兵。
腾，越之弟也。
太弟颖称诏征浚，浚与鲜卑段务勿尘、乌桓羯硃及东嬴公腾同起兵讨颖，颖遣北中郎将王斌及石超击之。
太弟颖怨东安王繇前议，八月，戊辰，收繇，杀之。
初，繇兄琅邪恭王觐薨，子睿嗣。
睿沈敏有度量，为左将军，与东海参军王导善。
导，敦之从父弟也；识量清远，以朝廷多故，每劝睿之国。
及繇死，睿从帝在鄴，恐及祸，将逃归。
颖先敕诸关津，无得出贵人；睿至河阳，为津吏所止。
从者宋兴自后来，以鞭拂睿而笑曰： 舍长，官禁贵人，汝亦被拘邪？ 
吏乃听过。
至洛阳，迎太妃夏侯氏俱归国。
丞相从事中郎王澄发孟玖奸利事，劝太弟颖诛之，颖从之。
上官巳在洛阳，残暴纵横。
守河南尹周馥，浚之从父弟也，与司隶满奋等谋诛之。事泄，奋等死，馥走，得免。
司空越之讨太弟颖也，太宰颙遣右将军、冯翊太守张方将兵二万救之，闻帝已入鄴，因命方镇洛阳。
巳与别将苗愿拒之，大败而还。
太子覃夜袭巳、愿，巳、愿出走；方入洛阳。
覃于广阳门迎方而拜，方下车扶止之。复废覃及羊后。
初，太弟颖表匈奴左贤王刘渊为冠军将军，监五部军事，使将兵在鄴。
渊子聪，骁勇绝人，博涉经史，善属文，弯弓三百斤；弱冠游京师，名士莫不与交。
颖以聪为积弩将军。
渊从祖右贤王宣谓其族人曰： 自汉亡以来，我单于徒有虚号，无复尺土；自馀王侯，降同编户。
今吾众虽衰，犹不减二万，奈何敛手受役，奄过百年！
左贤王英武超世，天苟不欲兴匈奴，必不虚生此人也。
今司马氏骨肉相残，四海鼎沸，复呼韩邪之业，此其时矣！ 
乃相与谋，推渊为大单于，使其党呼延攸诣鄴告之。
渊白颖，请归会葬，颖弗许。
渊令攸先归，告宣等使招集五部及杂胡，声言助颖，实欲叛之。
及王浚、东嬴公腾起兵，渊说颖曰： 今二镇跋扈，众十馀万，恐非宿卫及近郡士众所能御也，请为殿下还说五部，以赴国难。 
颖曰： 五部之众，果可发否？
就能发之，鲜卑、乌桓，未易当也。
吾欲奉乘舆还洛阳以避其锋，徐传檄天下，以逆顺制之，君意何如？ 
渊曰： 殿下武皇帝之子，有大勋于王室，威恩远著，四海之内，孰不愿为殿下尽死力者！
何难发之！
王浚竖子，东嬴疏属，岂能与殿下争衡邪！
殿下一发鄴宫，示弱于人，洛阳不可得而至；虽至洛阳，威权不复在殿下也。
愿殿下抚勉士众，靖以镇之，渊请为殿下以二部摧东嬴，三部枭王浚，二竖之首，可指日而悬也。 
颖悦，拜渊为北单于、参丞相军事。
渊至左国城，刘宣等上大单于之号，二旬之间，有众五万，都于离石，以聪为鹿蠡王。
遣左于陆王宏帅精骑五千，会颖将王粹拒东嬴公腾。
粹已为腾所败，宏无及而归。
王浚、东嬴公腾合兵击王斌，大破之。
浚以主簿祁弘为前锋，败石超于平棘，乘胜进军。
候骑至鄴，鄴中大震，百僚奔走，土卒分散。
卢志劝颖奉帝还洛阳。
时甲士尚有万五千人，志夜部分，至晓将发，而程太妃恋鄴不欲去，颖狐疑未决。
俄而众溃，颖遂将帐下数十骑与志奉帝御犊车南奔洛阳。
仓猝上下无赍，中黄门被囊中赍私钱三千，诏贷之，于道中买饭，夜则御中黄门布被，食以瓦盆。
至温，将谒陵，帝丧履，纳从者之履，下拜流涕。
及济河，张方自洛阳遣其子罴帅骑三千，以所乘车奉迎帝。
至芒山下，方自帅万馀骑迎帝。
方将拜谒，帝下车自止之。
帝还宫，奔散者稍还，百官粗备。
辛巳，大赦。
王浚入鄴，士众暴掠，死者甚众。
使乌桓羯硃追太弟颖，至朝歌，不及。
浚还蓟，以鲜卑多掠人妇女，命： 有敢挟藏者斩！ 
于是沈于易水者八千人。
东嬴公腾乞师于拓跋猗㐌以击刘渊，猗㐌与弟猗卢合兵击渊于西河，破之，与腾盟于汾东而还。
刘渊闻太弟颖去鄴，叹曰： 不用吾言，逆自奔溃，真奴才也！
然吾与之有言矣，不可以不救。 
将发兵击鲜卑、乌桓，刘宣等谏曰： 晋人奴隶御我，今其骨肉相残，是天弃彼而使我复呼韩邪之业也。
鲜卑、乌桓，我之气类，可以为援，奈何击之！ 
渊曰： 善！
大丈夫当为汉高、魏武，呼韩邪何足效哉！ 
宣等稽首曰： 非所及也！ 
荆州兵擒斩张昌，同党皆夷三族。
李雄以范长生有名德，为蜀人所重，欲迎以为君而臣之，长生不可。
诸将固请雄即尊位。
冬，十月，雄即成都王位，大赦，改元曰建兴。
除晋法，约法七章。
以其叔父骧为太傅，兄始为太保，李离为太尉，李云为司徒，李璜为司空，李国为太宰，阎式为尚书令，杨褒为仆射。
尊母罗氏为王太后，追尊父特为成都景王。
雄以李国、李离有智谋，凡事必咨而后行，然国、离事雄弥谨。
刘渊迁都左国城，胡、晋归之者愈众。
渊谓群臣曰： 昔汉有天下久长，恩结于民。
吾，汉氏之甥，约为兄弟。兄亡弟绍，不亦可乎！ 
乃建国号曰汉。
刘宣等请上尊号，渊曰： 今四方未定，且可依高祖称汉王。 
于是即汉王位，大赦，改元曰元熙。
追尊安乐公禅为孝怀皇帝，作汉三祖、五宗神主而祭之。
立其妻呼延氏为王后。
以右贤王宣为丞相，崔游为御史大夫，左于陆王宏为太尉，范隆为大鸿胪，硃纪为太常，上常崔懿之、后部人陈元达皆为黄门郎，族子曜为建武将军；游固辞不就。
元达少有志操，渊尝招之，元达不答。及渊为汉王，或谓元达曰： 君其惧乎？ 
元达笑曰： 吾知其人久矣，彼亦亮吾之心；但恐不过三、二日，驿书必至。 
其暮，渊果征元达。
元达事渊，屡进忠言，退而削草，虽子弟莫得知也。
曜生而眉白，目有赤光，幼聪慧，有胆量，早孤，养于渊。
及长，仪观魁伟，性拓落高亮，与众不群。好读书，善属文，铁厚一寸，射而洞之。
常自比乐毅及萧、曹，时人莫之许也；惟刘聪重之，曰： 永明，汉世祖、魏武之流，数公何足道哉！ 
帝既还洛阳，张方拥兵专制朝政，太弟颖不得复豫事。
豫州都督范阳王虓、徐州都督东平王楙等上言： 颖弗克负荷，宜降封一邑，特全其命。
太宰宜委以关右之任，自州郡以下，选举授任，一皆仰成；朝之大事，废兴损益，每辄畴咨。
张方为国效节，而不达变通，未即西还，宜遣还郡，所加方官，请悉如旧。
司徒戎、司空越，并忠国小心，宜干机事，委以朝政。
王浚有定社稷之勋，宜特崇重，遂抚幽朔，长为北籓。臣等竭力扞城，籓屏皇家，则陛下垂拱，四海自正矣。 
张方在洛既久，兵士剽掠殆竭，众情喧喧，无复留意，议欲奉帝迁都长安；恐帝及公卿不从，欲须帝出而劫之。
乃请帝谒庙，帝不许。
十一月，乙未，方引兵入殿，以所乘车迎帝，帝驰避后园竹中。
军人引帝出，逼使上车，帝垂泣从之。
方于马上稽首曰： 今寇贼纵横，宿卫单少，愿陛下幸臣垒，臣尽死力以备不虞。 
时群臣皆逃匿，唯中书监卢志侍侧，曰： 陛下今日之事，当一从右将军。 
帝遂幸方垒，令方具车载宫人、宝物。
军人因妻略后宫，分争府藏，割流苏、武帐为马帴，魏、晋以来蓄积，扫地无遗。
方将焚宗庙、宫室以绝人返顾之心，卢志曰： 昔董卓无道，焚烧洛阳，怨毒之声，百年犹存，何为袭之！ 
乃止。
帝停方垒三日，方拥帝及太弟颖、豫章王炽等趋长安，王戎出奔郏。
太宰颙帅官属步骑三万迎于霸上，颙前拜谒，帝下车止之。
帝入长安，以征西府为宫。唯尚书仆射荀籓、司隶刘暾、河南尹周馥等在洛阳为留台，承制行事，号东、西台。
籓，勖之子也。
丙午，留台大赦，改元复为永安。
辛丑，复皇后羊氏。
罗尚移屯巴郡，遣兵掠蜀中，获李骧妻昝氏及子寿。
十二月，丁亥，诏太弟颖以成都王还第；更立豫章王炽为皇太弟。
帝兄弟二十五人，时存者惟颖、炽及吴王晏。
晏材质庸下；炽冲素好学，故太宰颙立之。
诏以司空越为太傅，与颙夹辅帝室，王戎参录朝政。
又以光禄大夫王衍为尚书左仆射。
高密王略为镇南将军，领司隶校尉，权镇洛阳。
东中郎将模为宁北将军，都督冀州诸军事，镇鄴。
百官各还本职。
令州郡蠲除苛政，爱民务本，清通之后，当还东京。
大赦，改元。
略、模，皆越之弟也。
王浚既去鄴，越使模镇之。
颙以四方乖离，祸难不已，故下此诏和解之，冀获少安。
越辞太傅不受。
又诏以太宰颙都督中外诸军事。
张方为中领军、录尚书事，领京兆太守。
东嬴公腾遣将军聂玄击汉王渊，战于大陵，玄兵大败。
渊遣刘曜寇太原，取泫氏、屯留、长子、中都。
又遣冠军将军乔晞寇西河，取介休。
介休令贾浑不降，晞杀之；将纳其妻宗氏，宗氏骂晞而哭，日晞又杀之。
渊闻之，大怒曰： 使天道有知，乔晞望有种乎！ 
追还，降秩四等，收浑尸，葬之。
