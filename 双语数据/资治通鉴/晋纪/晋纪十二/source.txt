起强圉赤奋若，尽著雍摄提格，凡二年。
中宗元皇帝上建武元年春，正月，汉兵东略弘农，太守宋哲奔江东。
黄门郎史淑、侍御史王冲自长安奔凉州，称愍帝出降前一日，使淑等赍诏赐张实，拜实大都督、凉州牧、侍中、司空，承制行事，且曰： 朕已诏琅邪王时摄大位，君其协赞琅邪，共济多难。 
淑等至姑臧，实大临三日，辞官不受。
初，实叔父肃为西海太守，闻长安危逼，请为先锋入援。
实以其老，弗许。
及闻长安不守，肃悲愤而卒。
实遣太府司马韩璞、抚戎将军张阆等帅步骑一万东击汉，命讨虏将军陈安、安故太守贾骞、陇西太守吴绍各统郡兵为前驱。
又遗相国保书曰： 王室有事，不忘投躯。
前遣贾骞瞻公举动，中被符命，敕骞还军。
俄闻寇逼长安，胡崧不进，麹允持金五百，请救于崧，遂决遣骞等进军度岭。会闻朝廷倾覆，为忠不遂，愤痛之深，死有馀责。
今更遣璞等，唯公命是从。 
璞等卒不能进而还，至南安，诸羌断路，相持百馀日，粮竭矢尽。
璞杀车中牛以飨士，泣谓之曰： 汝曹念父母乎？ 曰： 念。 
 念妻子乎？ 
曰： 念。 
 欲生还乎？ 
曰： 欲。  从我令乎？ 
曰： 诺。 
乃鼓噪进战。
会张阆帅金城兵继至，夹击，大破之，斩首数千级。
先是，长安谣曰： 秦川中，血没腕，唯有凉州倚柱观。 
及汉兵覆关中，氐、羌掠陇右，雍、秦之民，死者什八九，独凉州安全。
二月，汉主聪使从弟畅帅步骑三万攻荥阳，太守李矩屯韩王故垒，相去七里，遣使招矩。
时畅兵猝至，矩未及为备，乃遣使诈降于畅。
畅不复设备，大飨，渠帅皆醉。
矩欲夜袭之，士卒皆恇惧，矩乃遣其将郭诵祷于子产祠，使巫扬言曰： 子产有教，当遣神兵相助。 
众皆踊跃争进。
矩选勇敢千人，使诵将之，掩击畅营，斩首数千级，畅仅以身免。
辛巳，宋哲至建康，称受愍帝诏，令丞相琅邪王睿统摄万机。
三月，琅邪王素服出次，举哀三日。
于是西阳王羕及官属等共上尊号，王不许。
羕等固请不已，王慨然流涕曰： 孤，罪人也。
诸贤见逼不已，当归琅邪耳！ 
呼私奴，命驾将归国。
羕等乃请依魏、晋故事，称晋王；许之。
辛卯，即晋王位，大赦，改元；始备百官，立宗庙，建社稷。
有司请立太子，王爱次子宣城公裒，欲立之，谓王导曰： 立子当以德。 
导曰： 世子、宣城，俱有朗俊之美，而世子年长。 
王从之。
丙辰，立世子绍为王太子；封裒为琅邪王，奉恭王后；仍以裒都督青、徐、兗三州诸军事，镇广陵。
以西阳王羕为太保，封谯刚王逊之子承为谯王。
逊，宣帝之弟子也。
又以征南大将军王敦为大将军、江州牧，扬州刺史王导为骠骑将军、都督中外诸军事、领中书监、录尚书事，丞相左长史刁协为尚书左仆射，右长史周顗为吏部尚书，军谘祭酒贺循为中书令，右司马戴渊、王邃为尚书，司直刘隗为御史中丞，行参军刘超为中书舍人，参军事孔愉长兼中书郎；自馀参军悉拜奉车都尉，掾属拜驸马都尉，行参军舍人拜骑都尉。
王敦辞州牧，王导以敦统六州，辞中外都督，贺循以老病辞中书令，王皆许之，以循为太常。
是时，承丧乱之后，江东草创，刁协久宦中朝，谙练旧事，贺循为世儒宗，明习礼学，凡有疑议，皆取决焉。
刘琨、段匹磾相与歃血同盟，期以翼戴晋室。
辛丑，琨檄告华、夷，遣兼左长史、右司马温峤，匹磾遣左长史荣邵，奉表及盟文诣建康劝进。
峤，羡之弟子也。峤之从母为琨妻，琨谓峤曰： 晋祚虽衰，天命未改，吾当立功河朔，使卿延誉江南。
行矣，勉之！ 
王以鲜卑大都督慕容廆为都督辽左杂夷流民诸军事、龙骧将军、大单于、昌黎公，廆不受；征虏将军鲁昌说廆曰： 今两京覆没，天子蒙尘，琅邪王承制江东，为四海所系属。
明公虽雄据一方，而诸部犹阻兵未服者，盖以官非王命故也。
谓宜通使琅邪，劝承大统，然后奉诏令以伐有罪，谁敢不从！ 
处士辽东高诩曰： 霸王之资，非义不济。
今晋室虽微，人心犹附之，宜遣使江东，示有所尊，然后仗大义以征诸部，不患无辞矣。 
廆从之，遣长史王济浮海诣建康劝进。
汉相国粲使其党王平谓太弟义曰： 适奉中诏，云京师将有变，宜衷甲以备非常。 
义信之，命宫臣皆衷甲以居。
粲驰遣告靳准、王沈。准以白汉主聪曰： 太弟将为乱，已衷甲矣！ 
聪大惊曰： 宁有是邪！ 
王沈等皆曰： 臣等闻之久矣，屡言之，而陛下不之信也。 
聪使粲以兵围东宫。
粲使准、沈收氐、羌酋长十馀人，穷问之，皆悬首高格，烧铁灼目，酋长自诬与义谋反。
聪谓沈等曰： 吾今而后知卿等之忠也！
当念知无不言，勿恨往日言而不用也！ 
于是诛东宫官属及义素所亲厚，准、沈等素所憎怨者大臣数十人，坑士卒万五千馀人。
夏，四月，废义为北海王，粲寻使准贼杀之。
义形神秀爽，宽仁有器度，故士心多附之。
聪闻其死，哭之恸，曰： 吾兄弟止馀二人而不相容，安得使天下知吾心邪！ 
氐、羌叛者甚众，以靳准行车骑大将军，讨平之。
五月，壬午，日有食之。
六月，丙寅，温峤等至建康，王导、周顗、庾亮等皆爱峤才，争与之交。
是时，太尉、豫州牧荀组、冀州刺史邵续、青州刺史曹嶷、宁州刺史王逊、东夷校尉崔毖等皆上表劝进，王不许。
初，流民张平、樊雅各聚众数千人在谯，为坞主。
王之为丞相也，遣行参军谯国桓宣往说平、雅，平、雅皆请降。
及豫州刺史祖逖出屯芦洲，遣参军殷义诣平、雅。
义意轻平，视其屋，曰： 可作马厩。 
见大镬，曰： 可铸铁器。 
平曰： 此乃帝王镬，天下清平方用之，奈何毁之！ 
义曰： 卿未能保其头，而爱镬邪！ 
平大怒，于坐斩义，勒兵固守。
逖攻之，岁馀不下，乃诱其部将谢浮，使杀之；逖进据太丘。
樊雅犹据谯城，与逖相拒。
逖攻之不克，请兵于南中郎将王含。
桓宣时为含参军，含遣宣将兵五百助逖。
逖谓宣曰： 卿信义已著于彼，今复为我说雅。 
宣乃单马从两人诣雅曰： 祖豫州方欲平荡刘、石，倚卿为援；前殷义轻薄，非豫州意也。 
雅即诣逖降。
逖既入谯城，石勒遣石虎围谯，王含复遣桓宣救之，虎解去。
逖表宣为谯国内史。
己巳，晋王传檄天下，称： 石虎敢帅犬羊，渡河纵毒，今遣琅邪王裒等九军，锐卒三万，水陆四道，径造贼场，受祖逖节度。 
寻复召裒还建康。
秋，七月，大旱；司、冀、并、青、雍州大蝗；河、汾溢，漂千馀家。
汉主聪立晋王粲为皇太子，领相国、大单于，总摄朝政如故。
大赦。
段匹磾推刘琨为大都督，檄其兄辽西公疾陆眷及叔父涉复辰、弟末柸等会于固安，共讨石勒。
末柸说疾陆眷、涉复辰曰： 以父兄而从子弟，耻也；且幸而有功，匹磾独收之，吾属何有哉！ 
各引兵还。
琨、匹磾不能独留，亦还蓟。
以荀组为司徒。
八月，汉赵固袭卫将军华荟于临颖，杀之。初，赵固与长史周振有隙，振密谮固于汉主聪。
李矩之破刘畅也，于帐中得聪诏，令畅既克矩，还过洛阳，收固斩之，以振代固。
矩送以示固，固斩振父子，帅骑一千来降；矩复令固守洛阳。
郑攀等相与拒王廙，众心不壹，散还横桑口，欲入杜曾。
王敦遣武昌太守赵诱、襄阳太守硃轨击之，攀等惧，请降。
杜曾亦请击第五猗于襄阳以自赎。
廙将赴荆州，留长史刘浚镇扬口垒。
竟陵内史硃伺谓廙曰： 曾，猾贼也，外示屈服，欲诱官军使西，然后兼道袭扬口耳。
宜大部分，未可便西。 
廙性矜厉自用，以伺为老怯，遂西行。
曾等果还趋扬口；廙乃遣伺归，裁至垒，即为曾所围。
刘浚自守北门，使伺守南门。
马俊从曾来攻垒，俊妻子先在垒中，或欲皮其面以示之。伺曰： 杀其妻子，未能解围，但益其怒耳。 
乃止。
曾攻陷北门，伺被伤，退入船，开船底以出，沉行五十步，乃得免。
曾遣人说伺曰： 马俊德卿全其妻子，今尽以卿家内外百口付俊，俊已尽心收视，卿可来也。 
伺报曰： 吾年六十馀，不能复与卿作贼，吾死亦当南归，妻子付汝裁之。 
乃就王廙于甑山，病创而卒。
戊寅，赵诱、硃轨及陵江将军黄峻与曾战于女观湖，诱等皆败死。
曾乘胜径告沔口，威震江、沔。
王使豫章太守周访击之。访有众八千，进至沌阳。
曾锐气甚盛，访使将军李恒督左甄，许朝督右甄，访自领中军。
曾先攻左、右甄，访于阵后射雉以安众心，令其众曰： 一甄败，鸣三鼓；两甄败，鸣六鼓。 
赵诱子胤，将父馀兵属左甄，力战，败而复合，驰马告访。
访怒，叱令更进，胤号哭还战。
自旦至申，两甄皆败。访选精锐八百人，自行酒饮之，敕不得妄动，闻鼓音乃进。
曾兵未至三十步，访亲鸣鼓，将士皆腾跃奔赴，曾遂大溃，杀千馀人。
访夜追之，诸将请待明日，访曰： 曾骁勇能战，向者彼劳我逸，故克之；宜及其衰乘之，可灭也。 
乃鼓行而进，遂定汉、沔。
曾走保武当。
王廙始得至荆州。
访以功迁梁州刺史，屯襄阳。
冬，十月，丁未，琅邪王裒薨。
十一月，己酉朔，日有食之。
丁卯，以刘琨为待中、太尉。
征南军司戴邈上疏，以为： 丧乱以来，庠序隳废；议者或谓平世尚文，遭乱尚武，此言似之，而实不然。
夫儒道深奥，不可仓猝而成。比天下平泰，然后修之，则废坠已久矣。
又，贵游之子，未必有斩将搴旗之才，从军征戍之役，不及盛年使之讲肄道义，良可惜也。
世道久丧，礼俗日弊，犹火之消膏，莫之觉也。
今王业肇建，万物权舆，谓宜笃道崇儒，以励风化。 
王从之，始立太学。
汉主聪出畋，以愍帝行车骑将军，戎服执戟前导。
见者指之曰： 此故长安天子也。 
聚而观之，故老有泣者。
太子粲言于聪曰： 昔周武王岂乐杀纣乎？
正恐同恶相求，为患故也。
今兴兵聚众者，皆以子业为名，不如早除之！ 
聪曰： 吾前杀庾珉辈，而民心犹如是。吾未忍复杀也，且小观之。 
十二月，聪飨群臣于光极殿，使愍帝行酒洗爵，已而更衣，又使之执盖；晋臣多涕泣，有失声者。
尚书郎陇西辛宾起，抱帝大哭，聪命引出，斩之。
赵固与河内太守郭默侵汉河东，至绛，右司隶部民奔之者三万馀人。
骑兵将军刘勋追击之，杀万馀人，固、默引归。
太子粲帅将军刘雅生等步骑十万屯小平津，固扬言曰： 要当生缚刘粲以赎天子。 
粲表于聪曰： 子业若死，民无所望，则不为李矩、赵固之用，不攻而自灭矣。 
戊戌，愍帝遇害于平阳。
粲遣雅生攻洛阳，固奔阳城山。
是岁，王命课督农功，二千石、长吏以入谷多少为殿最，诸军各自佃作，即以为禀。
氐王杨茂搜卒，长子难敌立，与少子坚头分领部曲；难敌号左贤王，屯下辨，坚头号右贤王，屯河池。
河南王吐谷浑卒。
吐谷浑者，慕容廆之庶兄也，父涉归，分户一千七百以隶之。
及廆嗣位，二部马斗，廆遣使让吐谷浑曰： 先公分建有别，奈何不相远异，而令马有斗伤 吐谷浑怒曰： 马是六畜，斗乃其常，何至怒及于人！
欲远别甚易，恐后会为难耳！
今当去汝万里之外。 
遂帅其众西徙。
廆悔之，遣其长史乙郍娄冯追谢之。吐谷浑曰： 先公尝称卜筮之言云： 吾二子皆当强盛，祚流后世。 
我，孽子也，理无并大。
今因马而别，殆天意乎！ 
遂不复还，西傅阴山而居。
属永嘉之乱，因度陇而西，据洮水之西，极于白兰，地方数千里。
鲜卑谓兄为阿干，廆追思之，为之作《阿干之歌》。
吐谷浑有子六十人，长子吐延嗣。
吐延长大有勇力，羌、胡皆畏之。
中宗元皇帝上太兴元年春，正月，辽西公疾陆眷卒，其子幼，叔父涉复辰自立。段匹磾自蓟往奔丧；段末柸宣言： 匹磾之来，欲为篡也。 
匹磾至右北平，涉复辰发兵拒之。末柸乘虚袭涉复辰，杀之，并其子弟党与，自称单于。
迎击匹磾，败之；匹磾走还蓟。
三月，癸丑，愍帝凶问至建康，王斩縗居庐；百官请上尊号，王不许。
纪瞻曰： 晋氏统绝，于今二年，陛下当承大业；顾望宗室，谁复与让！
若光践大位，则神、民有所凭依；苟为逆天时，违人事，大势一去，不可复还。
今两都燔荡，宗庙无主，刘聪窃号于西北，而陛下方高让于东南，此所谓揖让而救火也。 
王犹不许，使殿中将军韩绩彻去御坐。
瞻叱绩曰： 帝坐上应列星，敢动者斩！ 
王为之改容。
奉朝请周嵩上疏曰： 古之王者，义全而后取，让成而后得，是以享世长久，重光万载也。
今梓宫未返，旧京未清，义夫泣血，士女遑遑。
宜开延嘉谋，训卒厉兵，先雪社稷大耻，副四海之心，则神器将安适哉！ 
由是忤旨，出为新安太守，又坐怨望抵罪。
嵩，顗之弟也。
丙辰，王即皇帝位，百官皆陪列。
帝命王导升御床共坐，导固辞曰： 若太阳下同万物，苍生何由仰照？ 
帝乃止。
大赦，改元，文武增位二等。
帝欲赐诸吏投刺劝进者加位一等，民投刺者皆除吏，凡二十馀万人。
散骑常侍熊远曰： 陛下应天继统，率土归戴，岂独近者情重，远者情轻！
不若依汉法遍赐天下爵，于恩为普，且可以息检核之烦，塞巧伪之端也。 
帝不从。
庚午，立王太子绍为皇太子。
太子仁孝，喜文辞，善武艺，好贤礼士，容受规谏，与庾亮、温峤等为布衣之交。
亮风格峻整，善谈老、庄，帝器重之，聘亮妹为太子妃。
帝以贺循行太子太傅，周顗为少傅，庾亮以中书郎侍讲东宫。
帝好刑名家，以《韩非》书赐太子。
庾亮谏曰： 申、韩刻薄伤化，不足留圣心。 
太子纳之。
帝复遣使授慕容廆龙骧将军、大单于、昌黎公，廆辞公爵不受。
廆以游邃为龙骧长史，刘翔为主簿，命邃创定府朝仪法。
裴嶷言于廆曰： 晋室衰微，介居江表，威德不能及远，中原之乱，非明公不能拯也。
今诸部虽各拥兵，然皆顽愚相聚，宜以渐并取，以为西讨之资。 
廆曰： 君言大，非孤所及也。
然君中朝名德，不以孤僻陋而教诲之，是天以君赐孤而祐其国也。 
乃以嶷为长史，委以军国之谋；诸部弱小者，稍稍击取之。
李矩使郭默、郭诵救赵固，屯于洛汭。
诵潜遣其将耿稚等夜济河袭汉营，汉贝丘王翼光觇知之，以告太子粲，请为之备。
粲曰： 彼闻赵固之败，自保不暇，安敢来此邪！毋为惊动将士！ 
俄而稚等奄至，十道进攻，粲众惊溃，死伤太半，粲走保阳乡。
稚等据其营，获器械、军资不可胜数。
及旦，粲见稚等兵少，更与刘雅生收馀众攻之，汉主聪使太尉范隆帅骑助之，与稚等相持，苦战二十馀日，不能下。
李矩进兵救之，汉兵临河拒守，矩兵不得济。
稚等杀其所获牛马，焚其军资，突围，奔虎牢。
诏以矩都督河南三郡诸军事。
汉螽斯则百堂灾，烧杀汉主聪之子会稽王康等二十一人。
聪以其子济南王骥为大将军、都督中外诸军事、录尚书，齐王劢为大司徒。
焦嵩、陈安举兵逼上邽，相国保遣使告急于张寔，寔遣金城太守窦涛督步骑二万赴之。
军至新阳，闻愍帝崩，保谋称尊号。
破羌都尉张诰言于寔曰： 南阳王，国之疏属，忘其大耻而亟欲自尊，必不能成功。
晋王近亲，且有名德，当帅天下以奉之。 
寔从之，遣牙门蔡忠奉表诣建康；比至，帝已即位。
寔不用江东年号，犹称建兴。
夏，四月，丁丑朔，日有食之。
加王敦江州牧，王导骠骑大将军、开府仪同三司。
导遣八部从事行扬州郡国，还，同时俱见。
诸从事各言二千石官长得失，独顾和无言。
导问之，和曰： 明公作辅，宁使网漏吞舟，何缘采听风闻，以察察为政邪！ 
导咨嗟称善。
和，荣之族子也。
成丞相范长生卒；成主雄以长生子侍中贲为丞相。
长生博学，多艺能，年近百岁，蜀人奉之如神。
汉中常侍王沈养女有美色，汉主聪立以为左皇后。
尚书令王鉴、中书监崔懿之、中书令曹恂谏曰： 臣闻王者立后，比德乾坤，生承宗庙，没配后土。必择世德名宗，幽闲令淑，乃副四海之望，称神祗之心。
孝成帝以赵飞燕为后，使继嗣绝灭，社稷为墟，此前鉴也。
自麟嘉以来，中宫之位，不以德举。
借使沈之弟女，刑馀小丑，犹不可以尘污椒房，况其家婢邪！
六宫妃嫔，皆公子公孙，奈何一旦以婢主之！
臣恐非国家之福也。 
聪大怒，使中常侍宣怀谓太子粲曰： 鉴等小子，狂言侮慢，无复君臣上下之礼，其速考实！ 
于是收鉴等送市，皆斩之。
金紫光禄大夫王延驰将入谏，门者弗通。
鉴等临刑，王沈以杖叩之曰： 庸奴，复能为恶乎！
乃公何与汝事！ 
鉴瞋目叱之曰： 竖子，灭大汉者，正坐汝鼠辈与靳准耳！
要当诉汝于先帝，取汝于地下治之。 
准谓鉴曰： 吾受诏收君，有何不善，君言汉灭由吾也！ 
鉴曰： 汝杀皇太弟，使主上获不友之名。
国家畜养汝辈，何得不灭！ 
懿之谓准曰： 汝心如枭獍，必为国患，汝既食人，人亦当食汝。 
聪又立宣怀养女为中皇后。
司徒荀组在许昌，逼于石勒，帅其属数百人渡江。
诏组与太保西阳王羕并录尚书事。
段匹磾之奔疾陆眷丧也，刘琨使其世子群送之。
匹磾败，群为段末柸所得。
末柸厚礼之，许以琨为幽州刺史，欲与之袭匹磾，密遣使赍群书，请琨为内应，为匹磾逻骑所得。
时琨别屯征北小城，不知也，来见匹磾。
匹磾以群书示琨曰： 意亦不疑公，是以白公耳。 
琨曰： 与公同盟，庶雪国家之耻，若儿书密达，亦终不以一子之故负公而忘义也。 
匹磾雅重琨，初无害琨意，将听还屯。
其弟叔军谓匹磾曰： 我，胡夷耳；所以能服晋人者，畏吾众也。
今我骨肉乖离，是其良图之日；若有奉琨以起，吾族尽矣。 
匹磾攻拔之。
代郡太守辟闾嵩、后将军韩据复潜谋袭匹磾，事泄，匹磾执嵩、据及其徒党，悉诛之。
五月，癸丑，匹磾称诏收琨，缢杀之，并杀其子侄四人。
琨从事中郎卢谌、崔悦等帅琨馀众奔辽西，依段末柸，奉刘群为主；将佐多奔石勒。
悦，林之曾孙也。
朝廷以匹磾尚强，冀其能平河朔，乃不为琨举哀。
温峤表： 琨尽忠帝室，家破身亡，宜在褒恤。 
卢谌、崔悦因末柸使者，亦上表为琨讼冤。
后数岁，乃赠琨太尉、侍中，谥曰愍。
于是夷、晋以琨死故，皆不附匹磾。
末柸遣其弟攻匹磾，匹磾帅其众数千将奔邵续，勒将石越邀之于盐山，大败之，匹磾复还保蓟。
末柸自称幽州刺史。
初，温峤为刘琨奉表诣建康，其母崔氏固止之，峤绝裾而去。
既至，屡求返命，朝廷不许，会琨死，除散骑侍郎。
峤闻母亡，阻乱不得奔丧、临葬，固让不拜，苦请北归。
诏曰： 凡行礼者，当使理可经通。
今桀逆未枭，诸军奉迎梓宫犹未得进，峤以一身，于何济其私难而不从王命邪！ 
峤不得已受拜。
初，曹嶷既据青州，乃叛汉来降。
又以建康悬远，势援不接，复与石勒相结，勒授嶷东州大将军、青州牧，封琅邪公。
六月，甲申，以刁协为尚书令，荀崧为左仆射。
协性刚悍，与物多忤，与侍中刘隗俱为帝所宠任；欲矫时弊，每崇上抑下，排沮豪强，故为王氏所疾，诸刻碎之政，皆云隗、协所建。
协又使酒放肆，侵毁公卿，见者皆侧目惮之。
戊戌，封皇子晞为武陵王。
刘虎自朔方侵拓跋郁律西部。
秋，七月，郁律击虎，大破之。
虎走出塞，从弟路孤帅其部落降于郁律。
于是郁律西取乌孙故地，东兼勿吉以西，士马精强，雄于北方。
汉主聪寝疾，征大司马曜为丞相，石勒为大将军，皆隶尚书事，受遗诏辅政。
曜、勒固辞。乃以曜为丞相、领雍州牧，勒为大将军、领幽、冀二州牧，勒辞不受。
以上洛王景为太宰，济南王骥为大司马，昌国公顗为太师，硃纪为太傅，呼延晏为太保，并录尚书事；范隆守尚书令、仪同三司，靳准为大司空、领司隶校尉，皆迭决尚书奏事。
癸亥，聪卒。
甲子，太子粲即位。尊皇后靳氏为皇太后，樊氏号弘道皇后，武氏号弘德皇后，王氏号弘孝皇后；立其妻靳氏为皇后，子元公为太子。
大赦，改元汉昌。
葬聪于宣光陵，谥曰昭武皇帝，庙号烈宗。
靳太后等皆年未盈二十，粲多行无礼，无复哀戚。
靳准阴有异志，私谓粲曰： 如闻诸公欲行伊、霍之事，先诛太保及臣，以大司马统万机，陛下宜早图之！ 
粲不从。
准惧，复使二靳氏言之，粲乃从之。
收其太宰景、大司马骥、骥母弟车骑大将军吴王逞、太师顗、大司徒齐王劢，皆杀之。
硃纪、范隆奔长安。
八月，粲治兵于上林，谋讨石勒。
以丞相曜为相国、都督中外诸军事，仍镇长安；靳准为大将军、录尚书事。
粲常游宴后宫。军国之事，一决于准。
准矫诏以从弟明为车骑将军，康为卫将军。
准将作乱，谋于王延。
延弗从，驰，将告之；遇靳康，劫延以归。
准遂勒兵升光极殿，使甲士执粲，数而杀之，谥曰隐帝。
刘氏男女，无少长皆斩东市。
发永光、宣光二陵，斩聪尸，焚其宗庙。
准自号大将军、汉天王，称制，置百官，谓安定胡嵩曰： 自古无胡人为天子者，今以传国玺付汝，还如晋家。 
嵩不敢受；准怒，杀之。
遣使告司州刺史李矩曰： 刘渊，屠各小丑，因晋之乱。矫称天命，使二帝幽没。
辄帅众扶侍梓宫，请以上闻。 
矩驰表于帝，帝遣太常韩胤等奉迎梓宫。
汉尚书北宫纯等招集晋人，堡于东宫，靳康攻灭之。
准欲以王延为左光禄大夫，延骂曰： 屠各逆奴，何不速杀我！以吾左目置西阳门，观相国之入也；右目置建春门，观大将军之入也！ 
准杀之。
相国曜闻乱，自长安赴之。
石勒帅精锐五万以讨准，据襄陵北原。
准数挑战，勒坚壁以挫之。
冬，十月，曜至赤壁。
太保呼延晏等自平阳归之，与太傅硃纪等共上尊号。
曜即皇帝位，大赦，惟靳准一门不在赦例。
改元光初。
以硃纪领司徒，呼延晏领司空，太尉范隆以下悉复本位。
以石勒为大司马、大将军，加九锡，增封十郡，进爵为赵公。
勒进攻准于平阳，巴及羌、羯降者十馀万落，勒皆徙之于所部郡县。
汉主曜使征北将军刘雅、镇北将军刘策屯汾阴，与勒共讨准。
十一月，乙卯，日夜出，高三丈。
诏以王敦为荆州牧，加陶侃都督交州诸军事。
敦固辞州牧，乃听为刺史。
庚申，诏群公卿士各陈得失。
御史中丞熊远上疏，以为： 胡贼猾夏，梓宫未返，而不能遣军进讨，一失也；群官不以仇贼未报为耻，务在调戏、酒食而已，二失也；选官用人，不料实德，惟在白望，不求才干，惟事请托，当官者以治事为俗吏，奉法为苛刻，尽礼为谄谀，从容为高妙，放荡为达士，骄蹇为简雅，三失也；世之所恶者，陆沈泥滓；时之所善者，翱翔云霄。是以万机未整，风俗伪薄。
朝廷群司，以从顺为善，相违见贬，安得朝有辨争之臣，士无禄仕之志乎！
古之取士，敷奏以言；今光禄不试，甚违古义。
又举贤不出世族，用法不及权贵，是以才不济务，奸无所惩。
若此道不改，求以救乱，难矣！ 
先是，帝以离乱之际，欲慰悦人心，州郡秀、孝至者，不试，普皆署吏。
尚书陈頵亦上言： 宜渐循旧制，试以经策。 
帝从之，仍诏： 不中科者，刺史、太守免官。 
于是秀、孝皆不敢行，其有到者，亦皆托疾，比三年无就试者。
帝欲特除孝廉已到者官，尚书郎孔坦奏议，以为： 近郡惧累君父，皆不敢行；远郡冀于不试，冒昧来赴。
今若偏加除署，是为谨身奉法者失分，侥幸投射者得官，颓风伤教，恐从此始。
不若一切罢归，而为之延期，使得就学，则法均而令信矣。 
帝从之，听孝廉申至七年乃试。
坦，愉之从子也。
靳准使侍中卜泰送乘舆、服御，请和于石勒，勒囚泰，送于汉主曜。
曜谓泰曰： 先帝末年，实乱大伦。
司空行伊、霍之权，使朕及此，其功大矣。
若早迎大驾者，当悉以政事相委，况免死乎！
卿为朕入城，具宣此意。 
泰还平阳，准自以杀曜母兄，沈吟未从。
十二月，左、右车骑将军乔泰、王腾、卫将军靳康等相与杀准，推尚书令靳明为主，遣卜泰奉传国六玺降汉。
石勒大怒，进军攻明；明出战，大败，乃婴城固守。
丁丑，封皇子焕为琅邪王。
焕，郑夫人之子，生二年矣，帝爱之，以其疾笃，故王之。己卯，薨。
帝以成人之礼葬之，备吉凶仪服，营起园陵，功费甚广。
琅邪国右常侍会稽孙霄上疏谏曰： 古者凶荒杀礼，况今海内丧乱，宪章旧制，犹宜节省。而礼典所无，顾崇饰如是乎！
竭已罢之民，营无益之事，殚已困之财，修无用之费，此臣之所不安也。 帝不从。
彭城内史周抚杀沛国内史周默，以其众降石勒。
诏下邳内史刘遐领鼓城内史，与徐州刺史蔡豹、泰山太守徐龛共讨之。
豹，质之玄孙也。
石虎帅幽、冀之兵会石勒攻平阳，靳明屡败，遣使求救于汉。
汉主曜使刘雅、刘策迎之，明帅平阳士女万五千人奔汉。
曜西屯粟邑，收靳氏男女，无少长皆斩之。
曜迎其母胡氏之丧于平阳，葬于粟邑，号曰阳陵，谥曰宣明皇太后。
石勒焚平阳宫室，使裴宪、石会修永光、宣光二陵，收汉主粲已下百馀口葬之，置戍而归。
成梁州刺史李凤数有功，成主雄兄子稚在晋寿，疾之。
凤以巴西叛，雄自至涪，使太傅骧讨凤，斩之；以李寿为前将军，督巴西军事。
