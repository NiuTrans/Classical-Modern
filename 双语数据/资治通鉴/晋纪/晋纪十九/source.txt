起玄黓摄提格，尽强圉协洽，凡六年。
显宗成皇帝下咸康八年
春，正月，己未朔，日有食之。
乙丑，大赦。豫州刺史庾怿以酒饷江州刺史王允之；允之觉其毒，饮犬，犬毙，密奏之。帝曰： 大舅已乱天下，小舅复欲尔邪！ 
二月，怿饮鸩而卒。
三月，初以武悼后配食武帝庙。
庾翼在武昌，数有妖怪，欲移镇乐乡。
征虏长史王述与庾冰笺曰： 乐乡去武昌千有馀里，数万之众，一旦移徙，兴立城壁，公私劳扰。
又江州当溯流数千里，供给军府，力役增倍。且武昌实江东镇戍之中，非但扞御上流而已；缓急赴告，骏奔不难。
若移乐乡，远在西陲，一朝江渚有虞，不相接救。
方岳重将，固当居要害之地，为内外形势，使闚之心不知所向。
昔秦忌亡胡之谶，卒为刘、项之资；周围恶檿弧之谣，而成褒姒之乱。
是以达人君子，直道而行，禳避之道，皆所不取；正当择人事之胜理，思社稷之长计耳。 
朝议亦以为然。翼乃止。
夏，五月，乙卯，帝不豫；六月，庚寅，疾笃。
或诈为尚书符，敕宫门无得内宰相；众皆失色。
庾冰曰： 此必诈也。 
推问，果然。
帝二子丕、弈，皆在襁褓。
庾冰自以兄弟秉权日久，恐易世之后，亲属愈疏，为它人所间，每说帝以国有强敌，宜立长君；请以母亲弟琅邪王岳为嗣，帝许之。
中书令何充曰： 父子相传，先王旧典，易之者鲜不致乱。
故武王不授圣弟，非不爱也。
今琅邪践阼，将如孺子何！ 
冰不听。
下诏，以岳为嗣，并以弈继琅邪哀王。
壬辰，冰、充及武陵王晞、会稽王昱、尚书令诸葛恢并受顾命。
癸巳，帝崩。
帝幼冲嗣位，不亲庶政；及长，颇有勤俭之德。
甲午，琅邪王即皇帝位，大赦。
己亥，封成帝子丕为琅邪王，弈为东海王。
康帝亮阴不言，委政于庾冰、何充。
秋，七月，丙辰，葬成帝于兴平陵。
帝徒行送丧，至阊阖门，乃升素舆至陵所。
既葬，帝临轩，庾冰、何充侍坐。
帝曰： 朕嗣鸿业，二君之力也。 
充曰： 陛下龙飞，臣冰之力也；若如臣议，不睹升平之世。 
帝有惭色。
己未，以充为骠骑将军、都督徐州、扬州之晋陵诸军事、领徐州刺史，镇京口，避诸庾也。
冬，十月，燕王皝迁都龙城，赦其境内。
建威将军翰言于皝曰： 宇文强盛日久，屡为国患。今逸豆归篡窃得国，群情不附。
加之性识庸暗，将帅非才，国无防卫，军无部伍。
臣久在其国，悉其地形；虽远附强羯，声势不接，无益救援；今若击之，百举百克。
然高句丽去国密迩，常有闚之志。
彼知宇文既亡，祸将及己，必乘虚深入，掩吾不备。
若少留兵则不足以守，多留兵则不足以行。
此心腹之患也，宜先除之；观其势力，一举可克。宇文自守之虏，必不能远来争利。
既取高句丽，还取宇文，如返手耳。
二国既平，利尽东海，国富兵强，无返顾之忧，然后中原可图也。 
皝曰： 善！ 将击高句丽。
高句丽有二道，其北道平阔，南道险狭，众欲从北道。
翰曰： 虏以常情料之，必谓大军从北道，当重北而轻南。
王宜帅锐兵从南道击之，出其不意，丸都不足取也。
别遣偏师出北道，纵有蹉跌，其腹心己溃，四支无能为也。 
皝从之。
十一月，皝自将劲兵四万出南道，以慕容翰、慕容霸为前锋，别遣长史王寓等将兵万五千出北道，以伐高句丽。
高句丽王钊果遣弟武帅精兵五万拒北道，自帅羸兵以备南道。
慕容翰等先至，与钊合战，皝以大众继之。
左常侍鲜于亮曰： 臣以俘虏蒙王国士之恩，不可以不报；今日，臣死日也！ 
独与数骑先犯高句丽阵，所向摧陷。
高句丽阵动，大众因而乘之，高句丽兵大败。
左长史韩寿斩高句丽将阿佛和度加，诸军乘胜追之，遂入丸都。
钊单骑走，轻车将军慕舆泥追获其母周氏及妻而还。
会王寓等战于北道，皆败没，由是皝不复穷追。遣使招钊，钊不出。
皝将还，韩寿曰： 高句丽之地，不可戍守。
今其主亡民散，潜伏山谷；大军既去，必复鸠聚，收其馀烬，犹足为患。
请载其父尸、囚其生母而归，俟其束身自归，然后返之，抚以恩信，策之上也。 
皝从之。发钊父乙弗利墓。载其尸，收其府库累世之宝，虏男女五万馀口，烧其宫室，毁丸都城而还。
十二月，壬子，立妃褚氏为皇后。
征豫章太守褚裒为待中、尚书。
裒自以后父，不愿居中任事，苦求外出；乃除建威将军、江州刺史，镇半洲。
赵王虎作台观四十馀所于鄴，又营洛阳、长安二宫，作者四十馀万人；又欲自鄴起阁道至襄国，敕河南四州治南伐之备，并、朔、秦、雍严西讨之资，青、冀、幽州为东征之计，皆三五发卒。
诸州军造甲者五十馀万人，船夫十七万人，为水所没，虎狼所食者三分居一。
加之公侯、牧宰竞营私利，百姓失业愁困。
贝丘人李弘因众心之怨，自言姓名应谶，连结党与，署置百寮；事发，诛之，连坐者数千家。
虎畋猎无度，晨出夜归，又多微行，躬察作役。
侍中京兆韦謏谏曰： 陛下忽天下之重，轻行斤斧之间，猝有狂夫之变，虽有智勇，将安所施！
又兴役无时，废民耘获，吁嗟盈路，殆非仁圣之所忍为也。 
虎赐謏谷帛，而兴缮滋繁，游察自若。
秦公韬有宠于虎，太子宣恶之。
右仆射张离领五兵尚书，欲求媚于宣，说之曰： 今诸侯吏兵过限，宜渐裁省，以壮本根。 
宣使离为奏： 秦、燕、义阳、乐平四公，听置吏一百九十七人，帐下兵二百人；自是以下，三分置一，馀兵五万，悉配东宫。 
于是诸公咸怨，嫌衅益深矣。
青州上言： 济南平陵城北石虎，一夕移于城东南，有狼狐千馀迹随之，迹皆成蹊。 
虎喜曰： 石虎者，朕也；自西北徙而东南者，天意欲使朕平荡江南也。
其敕诸州兵明年悉集，朕当亲董六师，以奉天命。 
群臣皆贺，上《皇德颂》者一百七人。
制： 征士五人出车一乘，牛二头，米十五斛，绢十匹，调不办者斩。 
民至鬻子以供军须，犹不能给，自经于道树者相望。
康皇帝
显宗成皇帝下建元元年
春，二月，高句丽王钊遣其弟称臣入朝于燕，贡珍异以千数。
燕王皝乃还其父尸，犹留其母为质。
宇文逸豆归遣其相莫浅浑将兵击燕；诸将争欲击之，燕王皝不许。
莫浅浑以为皝畏之，酣饮纵猎，不复设备。
皝使慕容输出击之，莫浅浑大败，仅以身免，尽俘其众。
庾翼为人慷慨，喜功名，不尚浮华。
琅邪内史桓温，彝之子也，尚南康公主，豪爽有风概。翼与之友善，相期以宁济海内。
翼尝荐温于成帝曰： 桓温有英雄之才，愿陛下勿以常人遇之，常婿畜之。
宜委以方、邵之任，必有弘济艰难之勋 。
时杜乂、殷浩并才名冠世，冀独弗之重也，曰： 此辈宜束之高阁，俟天下太平，然后徐议其任耳。 浩累辞征辟，屏居墓所，几将十年，时人拟之管、葛。
江夏相谢尚、长山令王濛常伺其出处，以卜江左兴亡。
尝相与省之，知浩有确然之志，既返，相谓曰： 深源不起，当如苍生何！ 
尚，鲲之子也。
翼请浩为司马；诏除侍中、安西军司，浩不应。
翼遗浩书曰： 王夷甫立名非真，虽云谈道，实长华竞。
明德君子，遇会处际，宁可然乎！ 
浩犹不起。
殷羡为长沙相，在郡贪残，庾冰与翼书属之。
翼报曰： 殷君骄豪，亦似由有佳儿，弟故小令物情容之。
大较江东之政，以妪煦豪强，常为民蠹；时有行法，辄施之寒劣。
如往年偷石头仓米一百万斛，皆是豪将辈，而直杀仓督监以塞责。山遐为馀姚长，为官出豪强所藏二千户，而众共驱之，令遐不得安席。
虽皆前宰之惛谬，江东事去，实此之由。
兄弟不幸，横陷此中，自不能拔足于风尘之外，当共明目而治之。
荆州所统二十馀郡，唯长沙最恶；恶而不黜，与杀督监者复何异邪！ 
遐，简之子也。
翼以灭胡取蜀为己任，遣使东约燕王皝，西约张骏，刻期大举。
朝议多以为难，唯庾冰意与之同，而桓温、谯王无忌皆赞成之。
无忌，承之子也。
秋，七月，赵汝南太守戴开帅数千人诣翼降。
丁巳，下诏议经略中原。
翼欲悉所部之众北伐，表桓宣为都督司、雍、梁三州、荆州之四郡诸军事、梁州刺史，前趣丹水；桓温为前锋小督、假节，帅众入临淮；并发所统六州奴及车牛驴马，百姓嗟怒。
代王什翼犍复求婚于燕，燕王皝使纳马千匹为礼；什翼犍不与，又倨慢无子壻礼。八月，皝遣世子俊帅前军师评等击代。
什翼犍帅众避去，燕人无所见而还。
汉主寿卒，谥曰昭文，庙号中宗；太子势即位，大赦。
赵太子宣击鲜卑斛谷提，大破之，斩首三万级。
宇文逸豆归执段辽弟兰，送于赵，并献骏马万匹。
赵王虎命兰帅所从鲜卑五千人屯令支。
庾翼欲移镇襄阳，恐朝廷不许，乃奏云移镇安陆。
帝及朝士皆遣使譬止翼，翼遂违诏北行；至夏口，复上表请镇襄阳。
翼时有众四万，诏加翼都督征讨诸军事。
先是车骑将军、扬州刺史庾冰屡求出外，辛巳，以冰都督荆、江、宁、益、梁、交、广七州、豫州之四郡诸军事，领江州刺史，假节，镇武昌，以为翼继援。
征徐州刺史何充为督扬、豫、徐州之琅邪诸军事，领扬州刺史，录尚书事，辅政。
以琅邪内史桓温为都督青、徐、兗三州诸军事、徐州刺史，征江州刺史褚裒为卫将军，领中书令。
冬，十一月，己巳，大赦。
显宗成皇帝下建元二年
春，正月，赵王虎享群臣于太武殿，有白雁百馀集马道之南，虎命射之，皆不获。
时诸州兵集者百馀万，太史令赵揽密言于虎曰： 白雁集庭，宫室将空之象，不宜南行。 
虎信之，乃临宣武观，大阅而罢。
汉主势改元太和，尊母阎氏为皇太后，立妻李氏为皇后。
燕王皝与左司马高诩谋伐宇文逸豆归。
诩曰： 宇文强盛，今不取，必为国患，伐之必克；然不利于将。 
出而告人曰： 吾往必不返，然忠臣不避也。 
于是皝自将伐逸豆归。
以慕容翰为前锋将军，刘佩副之；分命慕容军、慕容恪、慕容霸及折冲将军慕舆根将兵，三道并进。
高诩将发，不见其妻，使人语以家事而行。
逸豆归遣南罗大涉夜干将精兵逆战，皝遣人驰谓慕容翰曰： 涉夜干勇冠三军，宜小避之。 
翰曰： 逸豆归扫其国内精兵以属涉夜干，涉夜干素有勇名，一国所赖也。
今我克之，其国不攻自溃矣。
且吾孰知涉夜干之为人，虽有虚名，实易与耳，不宜避之，以挫吾兵气。 
遂进战。
翰自出冲阵，涉夜干出应之；慕容容霸从傍邀击，遂斩涉夜干。
宇文士卒见涉夜干死，不战而溃；燕兵乘胜逐之，遂克其都城。
逸豆归走死漠北，宇文氏由是散亡。
皝悉收其畜产、资货，徙其部众五千馀落于昌黎，辟地千馀里。
更命涉夜干所居城曰威德城，使弟彪戍之而还。
高诩、刘佩皆中流矢卒。
诩善天文，皝尝谓曰： 卿有佳书而不见与，何以为忠尽！ 
诩曰： 臣闻人君执要，人臣执职。
执要者逸，执职者劳。
是以后稷播种，尧不预焉。
占候、天文，晨夜其苦，非至尊之所宜亲，殿下将焉用之！ 
皝默然。
初，逸豆归事赵甚谨，贡献属路。
及燕人伐逸豆归，赵王虎使右将军白胜、并州刺史王霸自甘松出救之。比至，宇文氏已亡，因攻威德城，不克而还；慕容彪追击，破之。
慕容翰之与宇文氏战也，为流矢所中，卧病积时不出。
后渐差，于其家试骋马。
或告翰称病而私飞骑乘，疑欲为变。
燕王皝虽藉翰勇略，然中心终忌之，乃赐翰死。
翰曰： 吾负罪出奔，既而复还，今日死已晚矣。
然羯贼跨据中原，吾不自量，欲为国家荡壹区夏。
此志不遂，没有遗恨，命矣夫！ 
饮药而卒。
代王什翼犍遣其大人长孙秩迎妇于燕。
夏，四月，凉州将张瓘败赵将王擢于三交城。
初，赵领军王朗言于赵王虎曰： 盛冬雪寒，而皇太子使人伐宫材，引于漳水，役者数万，吁嗟满道，陛下宜因出游罢之。 
虎从之。
太子宣怒。
会荧惑守房，宣使太史令赵揽言于虎曰： 房为天王，今荧惑守之，其殃不细。
宜以贵臣王姓者当之。 
虎曰： 谁可者？ 
揽曰： 无贵于王领军。 
虎意惜朗，使揽更言其次。
揽无以对，因曰： 其次唯中书监王波耳。 
虎乃下诏，追罪波前议枯矢事，腰斩之，及其四子，投尸漳水；既而愍其无罪，追赠司空，封其孙为侯。
赵平北将军尹农攻燕凡城，不克而还。
汉太史令韩皓上言： 荧惑守心，乃宗庙不修之谴。 
汉主势命群臣议之。
相国董皎、侍中王嘏以为： 景、武创业，献、文承基，至亲不远，无宜疏绝。 
乃更命祀成始祖、太宗，皆谓之汉。
征西将军庾翼使梁州刺史桓宣击赵将李罴于丹水，为罴所败，翼贬宣为建威将军。
宣惭愤成疾，秋，八月，庚辰，卒。
翼以长子方之为义城太守，代领宣众；又以司马应诞为襄阳太守，参军司马勋为梁州刺史，戍西城。
中书令褚裒固辞枢要；闰月，丁巳，以裒为左将军、都督兗州、徐州之琅邪诸军事、兗州刺史，镇金城。
帝疾笃，庾冰、庾翼欲立会稽王昱为嗣；中书监何充建议立皇子聃，帝从之。
九月，丙申，立聃为皇太子。
戊戌，帝崩于式乾殿。
己亥，何充以遗旨奉太子即位，大赦。
由是冰、翼深恨充。
尊皇后褚氏为皇太后。
时穆帝方二岁，太后临朝称制。
何充加中书监，录尚书事。
充自陈既录尚书，不宜复监中书；许之，复加侍中。
充以左将军褚裒，太后之父，宜综朝政，上疏荐裒参录尚书；乃以裒为侍中、卫将军、录尚书事，持节、督、刺史如故。
裒以近戚，惧获讥嫌，上疏固请居籓；改授都督徐、兗、青三州、扬州之二郡诸军事、卫将军、徐、兗二州刺史，镇京口。
尚书奏： 裒见太后，在公庭则如臣礼，私觌则严父。 
从之。
冬，十月，乙丑，葬康帝于崇平陵。
江州刺史庾冰有疾；太后征冰辅政，冰辞，十一月，庚辰，卒。
庾翼以家国情事，留子方之为建武将军，戍襄阳。
方之年少，以参军毛穆之为建武司马以辅之。
穆之，宝之子也。
翼还镇夏口，诏翼复督江州，又领豫州刺史。
翼辞豫州，复欲移镇乐乡，诏不许。
翼仍缮修军器，大佃积谷，以图后举。
赵王虎作河桥于灵昌津，采石为中济，石下，辄随流，用功五百馀万而桥不成，虎怒，斩匠而罢。
孝宗穆皇帝上之上
显宗成皇帝下永和元年
春，正月，甲戌朔，皇太后设白纱帷于太极殿，抱帝临轩。
赵义阳公鉴镇关中，役烦赋重，文武有长发者，辄拔为冠缨，馀以给宫人。
长史取发白赵王虎，虎征鉴还鄴。以乐平公苞代镇长安。
发雍、洛、秦、并州十六万人治长安未央宫。
虎好猎，晚岁，体重不能跨马，乃造猎车千乘，刻期校猎。
自灵昌津南至荥阳东极阳都为猎场，使御史监察其中禽兽，有犯者罪至大辟。
民有美女，佳牛马，御史求之不得，皆诬以犯兽，论死者百馀人。
发诸州二十六万人修洛阳宫。发百姓牛二万头，配朔州牧官。
增置女官二十四等，东宫十二等，公侯七十馀国皆九等，大发民女三万馀人，料为三等以配之；太子、诸公私令采发者又将万人。
郡县务求美色，多强夺人妻，杀其夫及夫自杀者三千馀人。
至鄴，虎临轩简第，以使者为能，封侯者十二人。
荆楚、扬、徐之民流叛略尽；守令坐不能绥怀，下狱诛者五十馀人。
金紫光禄大夫逯明因侍切谏，虎大怒，使龙腾拉杀之。
燕王皝以牛假贫民，使佃苑中，税其什之八，自有牛者税其七。
记室参军封裕上书谏，以为： 古者什一而税，天下之中正也。
降及魏、晋，仁政衰薄，假官田官牛者不过税其什六，自在有牛者中分之，犹不取其七八也。
自永嘉以来，海内荡析，武宣王绥之以德，华夷之民，万里辐凑，襁负而归之者，若赤子之归父母。
是以户口十倍于旧，无用者什有三四。
及殿下继统，南摧强赵，东兼高句丽，北取宇文，拓地三千里，增民十万户，是宜悉罢苑囿以赋新民，无牛者官赐之牛，不当更收重税也。
且以殿下之民用殿下之牛，牛非殿下之有，将何在哉！
如此，则戎旗南指之日，民谁不箪食壶浆以迎王师，石虎谁与处矣！
川渎沟渠有废塞者，皆应通利，旱由灌溉，潦则疏泄。
一夫不耕，或受之饥。况游食数万，何以得家给人足乎？
今官司猥多，虚费廪禄，苟才不周用，皆宜澄汰。
工商末利，宜立常员。
学生三年无成，徒塞英俊之路，皆当归之于农。
殿下圣德宽明，博采刍荛。
参军王宪、大夫刘明并以言事忤旨，主者处以大辟，殿下虽恕其死，犹免官禁锢。
夫求谏诤而罪直言，是犹适越而北行，必不获其所志矣！
右长史宋该等阿媚苟容，轻劾谏士，己无骨鲠，嫉人有之，掩蔽耳目，不忠之甚者也。 
皝乃下令，称： 览封记室之谏，孤实惧焉。
国以民为本，民以谷为命，可悉罢苑囿以给民之无田者。
实贫者，官与之牛；力有馀愿得官牛者，并依魏、晋旧法，沟渎果有益者，令以时修治。
今戎事方兴，勋伐既多，岁未可喊，俟中原平一，徐更议之。
工商、学生皆当裁择。
夫人臣关言于人主，至难也，虽有狂妄，当择其善者而从之。
王宪、刘明，虽罪应废黜，亦由孤之无大量也，可悉复本官，仍居谏司。
封生蹇蹇，深得王臣之体，其赐钱五万。
宣示内外，有欲陈孤过者，不拘贵贱，勿有所讳！ 
皝雅好文学，常亲临庠序讲授，考校学徒至千馀人，颇有妄滥者，故封裕及之。
诏征卫将军褚裒，欲以为扬州刺史、录尚书事。
吏部尚书刘遐、长史王胡之说裒曰： 会稽王令德雅望，国之周公也，足下宜以大政授之。 
裒乃固辞，归籓。
壬戌，以会稽王昱为抚军大将军，录尚书六条事。
昱清虚寡欲，尤善玄言，常以刘惔、王濛及颍川韩伯为谈客，又辟郗超为抚军掾，谢万为从事中郎。
超，鉴之孙也，少卓荦不羁。
父愔，简默冲退而啬于财，积钱至数千万，尝开库任超所取；超散施亲故，一日都尽。
万，安之弟也，清旷秀迈，亦有时名。
燕有黑龙、白龙见于龙山，交首游戏，解角而去。
燕王皝亲祀以太牢，赦其境内，命所居新宫曰和龙。
都亭肃侯庾翼疽发于背。
表子爰之行辅国将军、荆州刺史，委以后任；司马义阳硃焘为南蛮校尉，以千人守巴陵。
秋，七月，庚午，卒。
翼部将干瓚等作乱，杀冠军将军曹据。
硃焘与安西长史江虨，建武司马毛穆之、将军袁真等共诛之。
虨，统之子也。
八月，豫州刺史路永叛奔赵，赵王虎使永屯寿春。
庾翼既卒，朝议皆以诸庾世在西籓，人情所安，宜依翼所请，以庾爰之代其任。
何充曰： 荆楚，国之西门，户口百万。北带强胡，西邻劲蜀，地势险阻，周旋万里。
得人则中原可定，失人则社稷可忧，陆抗所谓 存则吴存，亡则吴亡 者也，岂可以白面少年当之哉！
桓温英略过人，有文武器干。西夏之任，无出温者。 
议者又曰： 庾爰之肯避温乎？
如令阻兵，耻惧不浅。 
充曰： 温足以制之，诸君勿忧。 
丹杨尹刘惔每奇温才，然知其有不臣之志，谓会稽王昱曰： 温不可使居形胜之地，其位号常宜抑之。 
劝昱自镇上流，以己为军司，昱不听；又请自行，亦不听。
庚辰，以徐州刺史桓温为安西将军、持节、都督荆、司、雍、益、梁、宁六州诸军事、领护南蛮校尉、荆州刺史，爰之果不敢争，又以刘惔监沔中诸军事，领义成太守，代庾方之。
徙方之、爰之于豫章。
桓温尝乘雪欲猎，先过刘惔，惔见其装束甚严，谓之曰： 老贼欲持此何为？ 
温笑曰： 我不为此，卿安得坐谈乎！ 
汉主势之弟大将军广，以势无子，求为太弟，势不许。
马当、解思明谏曰： 陛下兄弟不多，若复有所废，将益孤危。 
固请许之。
势疑其与广有谋，收当、思明斩之，夷其三族。
遣太保李弈袭广于涪城，贬广为临邛侯，广自杀。
思明被收，叹曰： 国之不亡，以我数人在也，今其殆矣！ 
言笑自若而死。
思明有智略，敢谏诤；马当素得人心。及其死，士兵无不哀之。
冬，十月，燕王皝使慕容恪攻高句丽，拔南苏，置戍而还。
十二月，张骏伐焉耆，降之。
是岁，骏分武威等十一郡为凉州，以世子重华为刺史；分兴晋等八郡为河州，以宁戎校尉张瓘为刺史；分敦煌等三郡及西域都护等三营为沙州，以西胡校尉杨宣为刺史。
骏自称大都督、大将军、假凉王，督摄三州，始置祭酒、郎中、大夫、舍人、谒者等官，官员皆仿天朝而微变其名，车服旌族拟于王者。
赵王虎以冠军将军姚弋仲为持节、十郡六夷大都督、冠军大将军。
弋仲清俭鲠直，不治威仪，言无畏避，虎甚重之。
朝之大议，每与参决，公卿皆惮而下之。
武城左尉，虎宠姬之弟也，尝入弋仲营，侵扰其部众。
弋仲执而数之曰： 尔为禁尉，迫胁小民，我为大臣，目所亲见，不可纵也。 
命左右斩之。
尉叩头流血，左右固谏，乃止。
燕王皝以为古者诸侯即位，各称元年，于是始不用晋年号，自称十二年。
赵王虎使征东将军邓恒将兵数万屯乐安，治攻具，为取燕之计。
燕王皝以慕容霸为平狄将军，戍徒河；恒畏之，不敢犯。
显宗成皇帝下永和二年春，正月，丙寅，大赦。己卯，都乡文穆侯何充卒。
充有器局，临朝正色，以社稷为己任，所选用皆以功效，不私亲旧。
初，夫馀居于鹿山，为百济所侵，部落衰散，西徙近燕，而不设备。
燕王皝遣世子俊帅慕容军、慕容恪、慕舆根三将军、万七千骑袭夫馀。
俊居中指授，军事皆以任恪。遂拔夫馀，虏其王玄及部落五万馀口而还。
皝以玄为镇军将军，妻以女。
二月，癸丑，以左光禄大夫蔡谟领司徒，与会稽王昱同辅政。
褚裒荐前光禄大夫顾和、前司徒左长史殷浩；三月，丙子，以和为尚书令，浩为建武将军、扬州刺史。
和有母丧，固辞不起，谓所亲曰： 古人有释衰绖从王者，以其才足干时故也。
如和者，正足以亏孝道、伤风俗耳。 
识者美之。
浩亦固辞。
会稽王昱与浩书曰： 属当厄运，危弊理极，足下沈识淹长，足以经济。
若复深存挹退，苟遂本怀，吾恐天下之事于此去矣。
足下去就，即时之废兴，则家国不异，足下宜深思之。 
浩乃就职。
夏，四月，己酉朔，日有食之。
五月，丙戌，西平忠成公张骏薨。
官属上世子重华为使持节、大都督、太尉、护羌校尉、凉州牧、西平公、假凉王；赦其境内；尊嫡母严氏为大王太后，母马氏为王太后。
赵中黄门严生恶尚书硃轨，会久雨，生谮轨不修道路，又谤讪朝政，赵王虎囚之。
蒲洪谏曰： 陛下既有襄国、鄴宫，又修长安、洛阳宫殿，将以何用？
作猎车千乘，环数千里以养禽兽，夺人妻女十万馀口以实后宫，圣帝明王之所为，固若是乎？
今又以道路不修，欲杀尚书。
陛下德政不修，天降淫雨，七旬乃霁。霁方二日，虽有鬼兵百万，亦未能去道路之涂潦，而况人乎！
政刑如此，其如四海何！其如后代何！
愿止作役，罢苑囿，出宫女，赦硃轨，以副众望。 
虎虽不悦，亦不之罪，为之罢长安、洛阳作役，而竟诛硃轨。
又立私论朝政之法，听吏告其君，奴告其主。
公卿以下，朝觐以目相顾，不必复相过从谈语。
赵将军王擢击张重华，袭武街，执护军曹权、胡宣，徙七千馀户于雍州。
凉州刺史麻秋、将军孙伏都攻金城，太守张冲请降，凉州震动。
重华悉发境内兵，使征南将军裴恒将之以御赵。
恒壁于广武，久而不战。
凉州司马张耽言于重华曰： 国之存亡在兵，兵之胜败在将。
今议者举将，多推宿旧。
夫韩信之举，非旧德也。盖明主之举，举无常人，才之所堪，则授以大事。
今强寇在境，诸将不进，人情危惧。
主簿谢艾，兼资文武，可用以御赵。 
重华召艾，问以方略；艾愿请兵七千人，必破赵以报。
重华拜艾中坚将军，给步骑五千，使击秋。
艾引兵出振武，夜有二枭鸣于牙中，艾曰： 六博得枭者胜。
今枭鸣牙中，克敌之兆也。 
进与赵战，大破之，斩首五千级。
重华封艾为福禄伯。
麻秋之克金城也，县令敦煌车济不降，伏剑而死。
秋又攻大夏，护军梁式执太守宋晏，以城应秋，秋遣晏以书诱致宛戍都尉敦煌宋矩。矩曰： 为人臣，功既不成，唯有死节耳！ 
先杀妻子而后自刎。
秋曰： 皆义士也。 
收而葬之。
冬，汉太保李弈自晋寿举兵反，蜀人多从之，众至数万。
汉主势登城拒虞，弈单骑突门，门者射而杀之，其众绵溃。
势大赦境内，改年嘉宁。
势骄淫，不恤国事，多居禁中，罕接公卿，疏忌旧臣，信任左右，谗诌并进，刑罚苛滥，由是中外离心。
蜀土先无獠，至是始从山出，自巴西至犍为、梓潼，布满山谷十馀万落，不可禁制，大为民患。
加以饥馑，四境之内，遂至萧条。
安西将军桓温将伐汉，将佐皆以为不可。
江夏相袁乔劝之曰： 夫经略大事，固非常情所及，智者了于胸中，不必待众言皆合也。
今为天下之患者，胡、蜀二寇而已。蜀虽险固，比胡为弱，将欲除之，宜先其易者。
李势无道，臣民不附，且恃其险远，不修战备。
宜以精卒万人轻赍疾趋，比其觉之，我已出其险要，可一战擒也。
蜀地富饶，户口繁庶，诸葛武侯用之抗衡中夏，若得而有之，国家之大利也。
论者恐大军既西，胡必窥觎，此似是而非。
胡闻我万里远征，以为内有重备，必不敢动；纵有侵轶，缘江诸军足以拒守，必无忧也。 
温从之。
乔，瑰之子也。
十一月，辛未，温帅益州刺史周抚、南郡太守谯王无忌伐汉，拜表即行；委安西长史范汪以留事，加抚督梁州之四郡诸军事；使袁乔帅二千人为前锋。
朝廷以蜀道险远，温众少而深入，皆以为忧，惟刘惔以为必克。
或问其故，惔曰： 以博知之。
温，善博者也，不必得则不为。
但恐克蜀之后，温终专制朝廷耳。 
显宗成皇帝下永和三年
春，二月，桓温军至青衣。
汉主势大发兵，遣叔父右卫将军福、从兄镇南将军权、前将军昝坚等将之，自山阳趣合水。
诸将欲伏于江南以待晋，昝坚不从，引兵自江北鸳鸯碕渡向犍为。
三月，温至彭模。
议者欲分为两军，异道俱进，以分汉兵之势。
袁乔曰： 今悬军深入万里之外，胜则大功可立，不胜则噍类无遗，当合势齐力，以取一战之捷。
若分两军，则众心不一，万一偏败，大事去矣。
不如全军而进，弃去釜甑，赍三日粮，以示无还心，胜可必也。 
温从之，留参军孙盛、周楚将赢兵守辎重，温自将步卒直指成都。
楚，抚之子也。
李福进攻彭模，孙盛等奋击，走之。
温进，遇李权，三战三捷，汉兵散走归成都，镇东将军李位都迎诣温降。
昝坚至犍为，乃知与温异道，还，自沙头津济，比至，温已军于成都之十里陌，坚众自溃。
势悉众出战于成都之笮桥，温前锋不利，参军龚护战死，矢及温马首。
众惧，欲退，而鼓吏误鸣进鼓；袁乔拔剑督士卒力战，遂大破之。
温乘胜长驱至成都，纵火烧其城门。
汉人惶惧，无复斗志。
势夜开东门走，至葭萌，使散骑常侍王幼送降文于温，自称 略阳李势叩头死罪 ，寻舆榇面缚诣军门。
温解缚焚榇，送势及宗室十馀人于建康；引汉司空谯献之等以为参佐，举贤旌善，蜀人悦之。
日南太守夏侯览贪纵，侵刻胡商，又科调船材，云欲有所讨，由是诸国恚愤。
林邑王文攻陷日南，将士死者五六千，杀览，以尸祭天。
檄交州刺史硃蕃，请以郡北横山为界。
文既去，蕃使督护刘雄戍日南。
汉故尚书仆射王誓、镇东将军邓定、平南将军王润、将军隗文等皆举兵反，众各万馀。
桓温自击定，使袁乔击文，皆破之。
温命益州刺史周抚镇彭模，斩王誓、王润。
温留成都三十日，振旅还江陵。
李势至建康，封归义侯。
夏，四月，丁巳，邓定、隗文等入据成都，征虏将军杨谦弃涪城，退保德阳。
赵凉州刺史麻秋攻枹罕。
晋昌太守郎坦以城大难守，欲弃外城。
武成太守张悛曰： 弃外城则动众心，大事去矣。 
宁戎校尉张璩从悛言，固守大城。
秋帅众八万，围堑数重，云梯地突，百道皆进。城中御之，秋众死伤数万。
赵王虎复遣其将刘浑等帅步骑二万会之。
郎坦恨言不用，教军士李嘉潜引赵兵千馀人登城；璩督诸将力战，杀二百馀人，赵兵乃退。
璩烧其攻具，秋退保大夏。
虎以中书监石宁为征西将军，帅并、司州兵二万馀人为秋等后继。
张重华将宋秦等帅户二万降于赵。
重华以谢艾为使持节、军师将军，帅步骑三万进军临河。
艾乘轺车，戴白窥，鸣鼓而行。
秋望见，怒曰： 艾年少书生，冠服如此，轻我也 。
命黑槊龙骧三千人驰击之，艾左右大扰。
或劝艾宜乘马，艾不从，下车，踞胡床，指麾处分；赵人以为有伏兵，惧不敢进。
别将张瑁自间道引兵截赵军后，赵军退，艾乘势进击，大破之，斩其将杜勋、汲鱼，获首虏一万三千级，秋单马奔大夏。
五月，秋与石宁复帅众十二万进屯河南，刘宁、王擢略地晋兴、广武、武街，至于曲柳。
张重华使将军牛旋御之，退守枹罕，姑臧大震。
重华欲亲出拒之，谢艾固谏。
别驾从事索遐曰： 君者，一国之镇，不可轻动 。
乃以艾为使持节、都督征讨诸军事、行卫将军，遐为军正将军，帅步骑二万拒之。
别将杨康败刘宁于沙阜，宁退屯金城。
六月，辛酉，大赦。
秋，七月，林邑复陷日南，杀督护刘雄。
隗文、邓定等立故国师范长生之子贲为帝而奉之，以妖异惑众，蜀人多归之。
赵王虎复遣征西将军孙伏都、将军刘浑帅步骑二万会麻秋军，长驱济河，击张重华，遂城长最。
谢艾建牙誓众，有风吹旌旗东南指，索遐曰： 风为号令，今旌旗指敌，天所赞也。 
艾军于神鸟，王擢与艾前锋战，败走，还河南。
八月，戊午，艾进击秋，大破之，秋遁归金城。
虎闻之，叹曰： 吾以偏师定九州，今以九州之力困于枹罕。彼有人焉，未可图也！ 
艾还，讨叛虏斯骨真等万馀落，皆破平之。
赵王虎据十州之地，聚敛金帛，及外国所献珍异，府库财物，不可胜纪；犹自以为不足，悉发前代陵墓，取其金宝。
沙门吴进言于虎曰： 胡运将衰，晋当复兴，宜苦役晋人以厌其气。 
虎使尚书张群发近郡男女十六万人，车十万乘，运士筑华林苑及长墙于鄴北，广袤数十里。
申钟、石璞、赵揽等上疏陈天文错乱，百姓凋弊。
虎大怒曰： 使苑墙朝成，吾夕没无恨矣。 
促张群使然烛夜作；暴风大雨，死者数万人。
郡国前后送苍麟十六，白鹿七，虎命司虞张曷柱调之以驾芝盖，大朝会列于殿庭。
九月，命太子宣出祈福于山川，因行游猎。
宣乘大辂，羽葆华盖，建天子旌旗，十有六军戎卒十八万，出自金明门。虎从其后宫升陵霄观望之，笑曰： 我家父子如是，自非天崩地陷，当复何愁！
但抱子弄孙，日为乐耳。 
宣所舍，辄列人为长围，四面各百里，驱禽兽，至暮皆集其所，使文武跪立，重行围守，炬火如昼，命劲骑百馀驰射其中，宣与姬妾乘辇临观，兽尽而止。
或兽有迸逸，当围守者，有爵则夺马，步驱一日，无爵则鞭之一百。
士卒饥冻死者万有馀人，所过三州十五郡，资储皆无孑遗。
虎复命秦公韬继出，自并州至于秦、雍，亦如之。
宣怒其与己钧敌，愈嫉之。
宦者赵生得幸于宣，无宠于韬，微劝宣除之，于是始有杀韬之谋矣。
赵麻秋又袭张重华将张瑁，败之，斩首三千馀级。
枹罕护军李逵帅众七千降于赵，自河以南氐、羌皆附于赵。
冬，十月，乙丑，遣侍御史俞归至凉州，授张重华侍中、大都督、督陇右、关中诸军事、大将军、凉州刺史、西平公。
归至姑臧，重华欲称凉王，未肯受诏，使所亲沈猛私谓归曰： 主公弈世为晋忠臣，今曾不如鲜卑，何也？
朝廷封慕容皝为燕王，而主公才为大将军，何以褒劝忠贤乎！
明台宜移河右，共劝州主为凉王。
人臣出使，苟利社稷，专之可也。 
归曰： 吾子失言！
昔三代之王也，爵之贵者莫若上公；及周之衰，吴、楚始僭号称王，而诸侯亦不之非，盖以蛮夷畜之也；借使齐、鲁称王，诸侯岂不四面攻之乎！
汉高祖封韩、彭为王，寻皆诛灭，盖权时之宜，非厚之也。
圣上以贵公忠贤，故爵以上公，任以方伯，宠荣极矣，岂鲜卑夷狄所可比哉！
且吾闻之，功有大小，赏有重轻。
今贵公始继世而为王，若帅河右之众，东平胡、羯，修复陵庙，迎天子返洛阳，将何以加之乎？ 
重华乃止。
武都氐王杨初遣使来称籓；诏以初为使持节、征南将军、雍州刺史、仇池公。
十二月，振威护军萧敬文杀征虏将军杨谦，攻涪城，陷之，自称益州牧，遂取巴西，通于汉中。
