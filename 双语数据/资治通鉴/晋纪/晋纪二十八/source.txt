起旃蒙作噩，尽柔兆阉茂，凡二年。
烈宗孝武皇帝中之上太元十年
春，正月，秦王坚朝飨群臣，时长安饥，人相食，诸将归，吐肉以饲妻子。
慕容冲即皇帝位于阿房，改元更始。
冲有自得之志，赏罚任情。
慕容盛年十三，谓慕容柔曰： 夫十人之长，亦须才过九人，然后得安。
今中山王才逮人，功未有成，而骄汰已甚，殆难济乎！ 
后秦王苌留诸将攻新平，自引兵击安定，擒秦安西将军勃海公珍，岭北诸城悉降之。
甲寅，秦王坚与西燕主冲战于仇班渠，大破之。
乙卯，战于雀桑，又破之。
甲子，战于白渠，秦兵大败。
西燕兵围秦王坚，殿中将军邓迈等力战却之，坚乃得免。
壬申，冲遣尚书令高盖夜袭长安，入其南城，左将军窦冲、前禁将军李辩等击破之，斩首八百级，分其尸而食之。
乙亥，高盖引兵攻渭北诸垒，太子宏与战于成贰壁，大破之，斩首三万。
燕带方王佐与宁朔将军平规共攻蓟，王永兵屡败。
二月，永使宋敞烧和龙及蓟城宫室，帅众三万奔壶关；佐等入蓟。
慕容农引兵会慕容麟于中山，与共攻翟真。
麟、农先帅数千骑至承营，观察形势。
翟真望见，陈兵而出。
诸将欲退，农曰： 丁零非不劲勇，而翟真懦弱，今简精锐，望真所在而冲之，真走，众必散矣，乃邀门而蹙之，可尽杀也。 
使骁骑将军慕容国帅百馀骑冲之，真走，其众争门，自相蹈藉，死者太半；遂拔承营外郭。
癸未，秦王坚与西燕主冲战于城西，大破之，追奔至阿城。
诸将请乘胜入城，坚恐为冲所掩，引兵还。
乙酉，秦益州刺史王广以蜀人江阳太守李丕为益州刺史，守成都。
己丑，广帅所部奔还陇西，依其兄秦州刺史统，蜀人随之者三万馀人。
刘牢之至枋头。杨膺、姜让谋泄，长乐公丕收杀之。
牢之闻之，盘桓不进。
秦平原悼公晖数为西燕主冲所败，秦王坚让之曰： 汝，吾之才子也，拥大众与白虏小儿战，而屡败，何用生为！ 
三月，晖愤恚自杀。
前禁将军李辩、都水使者陇西彭和正恐长安不守，召集西州人屯于韭园；坚召之，不至。
西燕主冲攻秦高阳愍公方于骊山，杀之，执秦尚书韦钟，以其子谦为冯翊太守，使招集三辅之民。
冯诩垒主邵安民等责谦曰： 君雍州望族，今乃从贼，与之为不忠不义，何面目以行于世乎？ 
谦以告钟，钟自杀，谦来奔。秦左将军苟池、右将军俱石子与西燕主冲战于骊山，兵败。西燕将军慕容永斩苟池，俱石子奔鄴。永，廆弟运之孙；石子，难之弟也。
秦王坚遣领军将军杨定击冲，大破之，虏鲜卑万馀人而还，悉坑之。
定，佛奴之孙，坚之婿也。荥阳人郑燮以郡来降。
燕王垂攻鄴，久不下，将北诣冀州，乃命抚军大将军麟屯信都，乐浪王温屯中山，召骠骑大将军农还鄴；于是远近闻之，以燕为不振，颇怀去就。
农至高邑，遣从事中郎眭邃近出，违期不还。
长史张攀言于农曰： 邃目下参佐，敢欺罔不还，请回军计之。 
农不应，敕备假版，以邃为高阳太守，参佐家在赵北者，悉假署遣归。
凡举补太守三人，长史二十馀人，退谓攀曰： 君所见殊误，当今岂可自相鱼肉！
俟吾北还，邃等自当迎于道左，君但观之。 
乐浪王温在中山，兵力甚弱，丁零四布，分据诸城。
温谓诸将曰： 以吾之众，攻则不足，守则有馀。
骠骑、抚军，首尾连兵，会须灭贼，但应聚粮厉兵以俟时耳。 
于是抚旧招新，劝课农桑，民归附者相继，郡县壁垒争送军粮，仓库充溢。
翟真夜袭中山，温击破之，自是不敢复至。
温乃遣兵一万运粮以饷垂，且营中山宫室。
刘牢之攻燕黎阳太守刘抚于孙就栅，燕王垂留慕容农守鄴围，自引兵救之。
秦长乐公丕闻之，出兵乘虚夜袭燕营，农击败之。
刘牢之与垂战，不胜，退屯黎阳。垂复还鄴。
吕光以龟兹饶乐，欲留居之。
天竺沙门鸠摩罗什谓光曰： 此凶亡之地，不足留也。
将军但东归，中道自有福地可居。 
光乃大飨将士，议进止，众皆欲还。
乃以驼二万馀头载外国珍宝奇玩，驱骏马万馀匹而还。
夏，四月，刘牢之进兵至鄴。燕王垂逆战而败；遂撤围，退屯新城；乙卯，自新城北遁。
牢之不告秦长乐公丕，即引兵追之。
丕闻之，发兵继进。
庚申，牢之追及垂于董唐渊。
垂曰： 秦、晋瓦合，相待为强。一胜则俱豪，一失则俱溃，非同心也。
今两军相继，势既未合，宜急击之。 
牢之军疾趋二百里，至五桥泽，争燕辎重；垂邀击，大破之。斩首数千级。
牢之单马走，会秦救至，得免。
燕冠军将军宜都王凤每战，奋不顾身。前后大小二百五十七战，未尝无功。
垂戒之曰： 今大业甫济，汝当先自爱！ 
使为车骑将军德之副，以抑其锐。
鄴中饥甚，秦长乐公丕帅众就晋谷于枋头。
刘牢之入屯鄴城，收集亡散，兵复少振；坐军败，征还。
燕、秦相持经年，幽、冀大饥，人相食，邑落萧条。
燕之军士多饿死，燕王垂禁民养蚕，以桑椹为军粮。
垂将北趣中山，以骠骑大将军农为前驱，前所假授吏眭邃等皆来迎候，上下如初，李乃服农之智略。
会稽王道子好专权，复为奸谄者所构扇，与太保安有隙。
安欲避之，会秦王坚来求救，安乃请自将救之。
壬戌，出镇广陵之步丘，筑垒曰新城而居之。
蜀郡太守任权攻拔成都，斩秦益州刺史李丕，复取益州。
新平粮竭矢尽，外救不至。
后秦王苌使人谓苟辅曰： 吾方以义取天下，岂仇忠臣邪！
卿但帅城中之人还长安，吾正欲得此城耳。 
辅以为然，帅民五千口出城。苌围而坑之，男女无遗，独冯杰子终得脱，奔长安。
秦王坚追赠辅等官爵，皆谥曰节愍侯；以终为新平太守。
翟真自承营徙屯行唐，真司马鲜于乞杀真及诸翟，自立为赵王。
营人共杀乞，立真从弟成为主；其众多降于燕。
五月，西燕主冲攻长安，秦王坚身自督战，飞矢满体，流血淋漓。
冲纵兵暴掠，关中士民流散，道路断绝，千里无烟。
有堡壁三十馀，推平远将军赵敖为主，相与结盟，冒难遣兵粮助坚，多为西燕兵所杀。
坚谓之曰： 闻来者率不善达，此诚忠臣之义。然今寇难殷繁，非一人之力所能济也。徒相随入虎口，何益？
汝曹宜为国自爱，畜粮厉兵，以俟天时，庶几善不终否，有时而泰也！ 
三辅之民为冲所略者，遣人密告坚，请遣兵攻冲，欲纵火为内应。
坚曰： 甚哀诸卿忠诚！
然吾猛士如虎豹，利兵如霜雪，困于乌合之虏，岂非天乎？
恐徒使诸卿坐自夷灭，吾不忍也！ 
其人固请不已，乃遣七百骑赴之。
冲营纵火者，反为风火所烧，其得免者什一二；坚祭而哭之。
卫将军杨定与冲战于城西，为冲所擒。
定，秦之骁将也。
坚大惧，以谶书云 帝出五将久长得 ，乃留太子宏守长安，谓之曰： 天其或者欲导予出外。
汝善守城，勿与贼争利，吾当出陇收兵运粮以给汝。 
遂帅骑数百与张夫人及中山公诜、二女宝、锦出奔五将山，宣告州郡，期以孟冬救长安。
坚过袭韭园，李辩奔燕，彭和正惭，自杀。
闰月，以广州刺史罗友为益州刺史，镇成都。
庚戌，燕王垂至常山，围翟成于行唐。
命带方王佐镇龙城。
六月，高句丽寇辽东，佐遣司马郝景将兵救之，为高句丽所败，高句丽遂陷辽东、玄菟。
秦太子宏不能守长安，将数千骑与母、妻、宗室西奔下辨；百官逃散，司隶校尉权翼等数百人奔后秦。
西燕主冲入据长安，纵兵大掠，死者不可胜计。
秋，七月，旱，饥，井皆竭。
后秦王苌自故县如新平。
秦王坚至五将山，后秦王苌遣骁骑将军吴忠帅骑围之。
秦兵皆散走，独侍御十数人在侧，坚神色自若，坐而待之，召宰人进食。
俄而忠至，执之，送诣新平，幽于别室。
太子宏至下辨，南秦州刺史杨璧拒之。
璧妻，坚之女顺阳公主也，弃其夫从宏。
宏奔武都，投氐豪强熙，假道来奔，诏处之江州。
长乐公丕帅众三万自枋头将归鄴城，龙骧将军檀玄击之，战于谷口，玄兵败，丕复入鄴城。
燕建节将军馀岩叛，自武邑北趣幽州。
燕王垂驰使敕幽州将平规曰： 固守勿战，俟吾破丁零自讨之。 
规出战，为岩所败。
岩入蓟，掠千馀户而去，遂据令支。
癸酉，翟成长史鲜于得斩成出降；垂屠行唐，尽坑成众。
太保安有疾，求还，诏许之；八月；安至建康。
甲午，大赦。
丁酉，建昌文靖公谢安薨。
诏加殊礼，如大司马温故事。
庚子，以司徒琅邪王道子领扬州刺史、录尚书、都督中外诸军事，以尚书令谢石为卫将军。
后秦王苌使求传国玺于秦王坚曰： 苌次应历数，可以为惠。 
坚瞋目叱之曰： 小羌敢逼天子，五胡次序，无汝羌名。
玺已送晋，不可得也！ 
苌复遣右司马尹纬说坚，求为禅代；坚曰： 禅代，圣贤之事。姚苌叛贼，何得为之！ 
坚与纬语，问纬： 在朕朝何官？ 
纬曰： 尚书令史 。
坚叹曰： 卿，王景略为俦，宰相才也，而朕不知卿，宜其亡也！ 
坚自以平生遇苌有恩，尤忿之，数骂苌求死，谓张夫人曰： 岂可令羌奴辱吾儿。 
乃先杀宝、锦。
辛丑，苌遣人缢坚于新平佛寺，张夫人、中山公诜皆自杀，后秦将士皆为之哀恸。
苌欲隐其名，谥坚曰壮烈天王。
臣光曰：论者皆以为秦王坚之亡，由不杀慕容垂、姚苌故也，臣独以为不然。
许劭谓魏武帝治世之能臣，乱世之奸雄。
使坚治国无失其道，则垂、苌皆秦之能臣也，乌能为乱哉！
坚之所以亡，由骤胜而骄故也。
魏文侯问李克吴之所以亡，对曰： 数战数胜。 
文侯曰： 数战数胜，国之福也，何故亡？ 
对曰： 数战则民疲，数胜则主骄，以骄主御疲民，未有不亡者也。 
秦王坚似之矣。
长乐公丕在鄴，将西赴长安，幽州刺史王永在壶关，遣使招丕，丕乃帅鄴中男女六万馀口西如潞川，骠骑将军张蚝、并州刺史王腾迎之入晋阳。
王永留平州刺史苻冲守壶关，自帅骑一万会丕于晋阳。丕始知长安不守，坚已死，乃发丧，即皇帝位。追谥坚曰宣昭皇帝，庙号世祖，大赦，改元大安。
燕主垂以鲁王和为南中郎将，镇鄴。
遣慕容农出蠮螉塞，历凡城，趣龙城，会兵讨馀岩，慕容麟、慕容隆自信都徇勃海、清河。
麟击勃海太守封懿，执之，因屯历口。
懿，放之子也。
鲜卑刘头眷击破贺兰部于善无，又破柔然于意亲山。
头眷子罗辰言于头眷曰： 比来行兵，所向无敌。然心腹之疾，愿早图之！ 
头眷曰： 谁也？ 
罗辰曰： 从兄显，忍人也，必将为乱。 
头眷不听。
显，库仁之子也。
顷之，显果杀头眷自立。
又将杀拓跋珪，显弟亢泥妻，珪之姑也，以告珪母贺氏。
显谋主梁六眷，代王什翼犍之甥也，亦使其部人穆崇、奚牧密告珪，且以其爱妻、骏马付崇曰： 事泄，当以此自明。 
贺氏夜饮显酒，令醉，使珪阴与旧臣长孙犍、元他、罗结轻骑亡去。
向晨，贺氏故惊厩中群马，使显起视之。
贺氏哭曰： 吾子适在此，今皆不见，汝等谁杀之邪？ 
显以故不急追。
珪遂奔贺兰部，依其舅贺讷，讷惊喜曰： 复国之后，当念老臣！ 
珪笑曰： 诚如舅言，不敢忘也。 
显疑梁六眷泄其谋，将囚之。
穆崇宣言曰： 六眷不顾恩义，助显为逆，我掠得其妻马，足以解忿。 
显乃舍之。
贺氏从弟外朝大人贺悦举所部以奉珪。
显怒，将杀贺氏，贺氏奔亢泥家，匿神车中三日，亢泥举家为之请，乃得免。
故南部大人长孙嵩帅所部七百馀家叛显，将奔五原。
时拓跋寔君之子渥亦聚众自立，嵩欲归之；乌渥谓嵩曰： 逆父之子，不足从也。不如归珪。 
嵩从之。
久之，刘显所部有乱，故中部大人庾和辰奉贺氏奔珪。
贺讷弟染干以珪得众心，忌之，使其党侯引七突杀珪；代人尉古真知之，以告珪，侯引七突不敢发。
染干疑古真泄其谋，执而讯之，以两车轴夹其头，伤一目，不伏，乃免之。
染干遂举兵围珪；贺氏出谓染干曰： 汝等欲于何置我，而杀吾子乎！ 
染干惭而去。
九月，秦主丕以张蚝为侍中、司空，王永为侍中、都督中外诸军事、车骑大将军、尚书令，王腾为中军大将军、司隶校尉，苻冲为尚书左仆射，封西平王；又以左长史杨辅为右仆射，右长史王亮为护军将军；立妃杨氏为皇后，子宁为皇太子，寿为长乐王，锵为平原王，懿为勃海王，昶为济北王。
吕光自龟兹还至宜禾，秦凉州刺史梁熙谋闭境拒之。
高昌太守杨翰言于熙曰： 吕光新破西域，兵强气锐，闻中原丧乱，必有异图。
河西地方万里，带甲十万，足以自保。
若光出流沙，其势难敌。
高梧谷口险阻之要，宜先守之而夺其水；波既穷渴，可以坐制。
如以为远，伊吾关亦可拒也。
度此二厄，虽有子房之策，无所施矣！ 
熙弗听。
美水令犍为张统谓熙曰： 今关中大乱，京师存亡不可知。
吕光之来，其志难测，将军何以拒之？ 
熙曰： 忧之，未知所出。 
统曰： 光智略过人，今拥思归之士，乘战胜之气，其锋未易当也。
将军世受大恩，忠诚夙著；立勋王室，宜在今日！
行唐公洛，上之从弟，勇冠一时，为将军计，莫若奉为盟主以收众望，推忠义以帅群豪，则光虽至，不敢有异心也。
资其精锐，东兼毛兴，连王统、杨璧，合四州之众，扫凶逆，宁王室，此桓、文之举也。 
熙又弗听，杀洛于西海。
光闻杨翰之谋，惧，不敢进。
杜进曰： 梁熙文雅有馀，机鉴不足，终不能用翰之谋，不足忧也。
宜及其上下离心，速进以取之。 
光从之。
进至高昌，杨翰以郡迎降。
至玉门，熙移檄责光擅命还师，以子胤为鹰扬将军，与振威将军南安姚皓、别驾卫翰帅众五万拒光于酒泉。
敦煌太守姚静、晋昌太守李纯以郡降光。
光报檄凉州，责熙无赴难之志，五遏归国之众；遣彭晁、杜进、姜飞为前锋，与胤战于安弥，大破擒之。
于是四山胡、夷皆附于光。
武威太守彭济执熙以降，光杀之。
光入姑臧，自领凉州刺史，表杜进为武威太守，自馀将佐，各受职位。
凉州郡县皆降于光，独酒泉太守宋皓、西郡太守索泮城守不下。
光攻而执之，让泮曰： 吾受诏平西域，而梁熙绝我归路，此朝廷之罪人，卿何为附之？ 
泮曰： 将军受诏平西域，不受诏乱凉州，梁公何罪而将军杀之？
泮但苦力不足，不能报君父之仇耳，岂肯如逆氐彭济之所为乎！
主灭臣死，固其常也。 
光杀泮及皓。
主簿尉祐，奸佞倾险，与彭济同执熙，光宠信之。
祐谮杀名士姚皓等十馀人，凉州人由是不悦。
光以祐为金城太守，祐至允吾，袭据其城以叛；姜飞击破之，祐奔据兴城。
乞伏国仁自称大都督、大将军、单于，领秦、河二州牧，改元建义，以乙旃童泥为左相，屋引出支为右相，独孤匹蹄为左辅，武群勇士为右辅，弟乾归为上将军，分其地置武城等十二郡，筑勇士城而都之。
秦尚书令魏昌公纂自关中奔晋阳；秦主丕拜纂太尉，封东海王。
冬，十月，西燕主冲遣尚书令高盖帅众五万伐后秦，战于新平南，盖大败，降于后秦。
初，盖以杨定为子，及盖败，定亡奔陇右，复收集其旧众。
苻定、苻绍、苻谟、苻亮闻秦主丕即位，皆自河北遣使谢罪。
中山太守王兗，本新平氐也，固守博陵，为秦拒燕。
十一月，丕以兗为平州刺史，定为冀州牧，绍为冀州都督，谟为幽州牧，亮为幽、平二州都督，并进郡公。
左将军窦冲据兹川，有众数万，与秦州刺史王统、河州刺史毛兴、益州刺史王广、南秦州刺史杨璧、卫将军杨定皆自陇右遣使邀丕，共击后秦。
丕以定为雍州牧，冲为梁州牧，加统镇西大将军，兴车骑大将军。璧征南大将军，并开府仪同三司，加广安西将军，皆进位州牧。
杨定寻徙治历城，置储蓄于百顷，自称龙骧将军、仇池公，遣使来称籓；诏因其所号假之。
其后又取天水、略阳之地，自称秦州刺史、陇西王。
绎幕人蔡匡据城以叛燕，燕慕容麟、慕容隆共攻之。
泰山太守任泰潜师救匡，至匡垒南八里，燕人乃觉之。
诸将以匡未下而外敌奄至，甚患之。
隆曰： 匡恃外救，故不时下。
今计泰之兵不过数千人，及其未合，击之，泰败，匡自降矣。 
乃释匡击泰，大破之，斩首千馀级。
匡遂降，燕王垂杀之，且屠其垒。
慕容农至龙城，休士马十馀日。
诸将皆曰： 殿下之来，取道甚速，今至此。久留不进，何也？ 
农曰： 吾来速者，恐馀岩过山钞盗，侵扰良民耳。
岩才不逾人，诳诱饥儿，乌集为群，非有纲纪。
吾已扼其喉，久将离散，无能为也。
今此田善熟，未收而行，徒自耗损；当俟收毕，往则枭之，亦不出旬日耳。 
顷之，农将步骑三万至令支，岩众震骇，稍稍逾城归农。
岩计穷出降，农斩之。
进击高句丽，复辽东、玄菟二郡。
还至龙城上，上疏请缮修陵庙。
燕王垂以农为使持节、都督幽、平二州、北狄诸军事、幽州牧，镇龙城。
徙平州刺史带方王佐镇平郭。
农于是创立法制，事从宽简，清刑狱，省赋役，劝课农桑，居民富赡，四方流民前后至者数万口。
先是幽、冀流民多入高句丽，农以骠骑司马范阳庞渊为辽东太守，招抚之。
慕容麟攻王兗于博陵，城中粮竭矢尽，功曹张猗逾城出，聚众以应麟。
兗临城数之曰： 卿是秦民，吾是卿君，卿起兵应贼，自号 义兵 ，何名实之相违也？
古人求忠臣必于孝子之门，卿母在城，弃而不顾，吾何有焉！
今人取卿一切之功则可矣，宁能忘卿不忠不孝之事乎！
不意中州礼义之邦，乃有如卿者也！ 
十二月，麟拔博陵，执兗及苻鉴，杀之。
昌黎太守宋敞帅乌桓、索头之众救兗，不及而还。
秦主丕以敞为平州刺史。
燕王垂北如中山，谓诸将曰： 乐浪王招流散，实仓廪，外给军粮，内营宫室，虽萧何何以加之！ 
丙申，垂始定都中山。
秦苻定据信都以拒燕，燕王垂以从弟北地王精为冀州刺史，将兵攻之。
拓跋珪从曾祖纥罗与其弟建及诸部大人，共请贺讷推珪为主。
烈宗孝武皇帝中之上太元十一年春，正月，戊申，拓跋珪大会于牛川，即代王位，改元登国。
以长孙嵩为南部大人，叔孙普洛为北部大人，分治其众。
以上谷张兗为左长史，许谦为右司马，广宁王建、代人和跋、叔孙建、庾岳等为外朝大人，奚牧为治民长，皆掌宿卫及参军国谋议。
长孙道生、贺毘等侍从左右，出纳教命。
王建娶代王什翼犍之女；岳，和辰之弟；道生，嵩之从子也。
燕王垂即皇帝位。
后秦王苌如安定。
南安秘宜帅羌、胡五万馀人攻乞伏国仁，国仁将兵五千逆击，大破之。
宜奔还南安。
鲜于乞之杀翟真也，翟辽奔黎阳，黎阳太守滕恬之甚爱信之。
恬之喜畋猎，不爱士卒，辽潜施奸惠以收从心。
恬之南攻鹿鸣城，辽于后闭门拒之；恬之东奔鄄城，辽追执之，遂据黎阳。
豫州刺史硃序遣将军秦膺、童斌与淮、泗诸郡共讨之。
秦益州牧王广自陇右引兵攻河州牧毛兴于枹罕，兴遣建节将军卫平帅其宗人一千七百夜袭广，大破之。
二月，秦州牧王统遣兵助广攻兴，兴婴城自守。
燕大赦，改元建兴，置公卿尚书百官，缮宗庙、社稷。
西燕主冲乐在长安，且畏燕主垂强，不敢东归，课农筑室，为久安之计，鲜卑咸怨之。
左将军韩延因众心不悦，攻冲，杀之，立冲将段随为燕王，改元昌平。
初，张天锡之南奔也，秦长水校尉王穆匿其世子大豫，与俱奔河西，依秃发思复鞬，思复鞬送于魏安。
魏安人焦松、齐肃、张济等聚兵数千人迎大豫为主，攻吕光昌松郡，拔之，执太守王世强。
光使辅国将军杜进击之，进兵败，大进豫逼姑臧。
王穆谏曰： 光粮丰城固，甲兵精锐，逼之非利；不如席卷岭西，砺兵积粟，然后东向与之争，不及期年，光可取也。 
大豫不从，自号抚军将军、凉州牧，改元凤凰，以王穆为长史，传檄郡县，传穆说谕岭西诸郡，建康太守李隰、祁连都尉严纯皆起兵应之，有众三万，保据杨坞。
代王珪徙居定襄之盛乐，务农息民，国人悦之。
三月，大赦。
泰山太守张愿以郡叛，降翟辽。
初，谢玄欲使硃序屯梁国，玄自屯彭城，以北固河上，西援洛阳。
朝议以征役既久，欲令玄置戍而还。
会翟辽、张愿继叛，北方骚动，玄谢罪，乞解职，诏慰谕，令还淮阴。
燕主垂追尊母兰氏为文昭皇后，欲迁文明段后，以兰后配享太祖，诏百官议之，皆以为当然。
博士刘详、董谧以为： 尧母为帝喾妃，位第三，不以贵陵姜原。明圣之道，以至公为先；文昭后宜立别庙。 
垂怒，逼之，详、谧曰： 上所欲为，无问于臣。
臣案经奉礼，不敢有贰。 
垂乃不复问诸儒，卒迁段后，以兰后代之。
又以景昭可足浑后倾覆社稷，追废之；尊烈祖昭仪段氏为景德皇后，配享列祖。
崔鸿曰： 齐桓公命诸侯无发妾为妻。
夫之于妻，犹不可以妾代之，况子而易其母乎？
《春秋》所称母以子贵者，君母既没，得以妾母为小君也；至于享祀宗庙，则成风终不得配庄公也。
君父之所为，臣子必习而效之，犹形声之于影响也。
宝之逼杀其母，由垂为之渐也。
尧、舜之让，犹为之、哙之祸，况违礼而纵私者乎？
昔文姜得罪于桓公，《春秋》不之废。
可足浑氏虽有罪于前朝，然小君之礼成矣；垂以私憾废之，又立兄妾之无子者，皆非礼也。
刘显自善无南走马邑，其族人奴真帅所部降于代。
奴真有兄犍，先居贺兰部，奴真言于代王珪，请召犍而以所部让之；珪许之。
犍既领部，遣弟去斤遗贺讷金马。
贺染干谓去斤曰： 待汝兄弟厚，汝今领部，宜来从我。 
去斤许之。
奴真怒曰： 我祖父以来，世为代忠臣，故我以部让汝等，欲为义也。
今汝等无状，乃谋叛国，义于何在！ 
遂杀犍及去斤。
染干闻之，引兵攻奴真，奴真奔代。
珪遣使责染干，染干乃止。
西燕左仆射慕容恒、尚书慕容永袭段随，杀之；立宜都王子顗为燕王，改元建明，帅鲜卑男女四十馀万口去长安而东。
恒弟护军将军韬，诱顗于临晋，恒怒，舍韬去咏与武卫将军刁云帅众攻韬。韬败，奔恒营。
恒立西燕主冲之子瑶为帝，改元建平，谥冲曰威皇帝。
众皆去瑶奔永，永执瑶，杀之，立慕容泓子忠为帝，改元建武。
忠以永为太尉，守尚书令，封河东公。
永持法宽平，鲜卑安之。
至闻喜，闻燕主垂已称尊号，不敢进，筑燕熙城而居之。
鲜卑既东，长安空虚。
前荥阳太守高陵赵穀等招杏城卢水胡郝奴，帅户四千入于长安，温北皆应之，以穀为丞相。
扶风王穀有众数千，保据马嵬，奴遣弟多攻之。
夏，四月，后秦王苌自安定伐之，渭奔汉中。
苌执多而进，奴惧，请降，拜镇北将军、六谷大都督。
癸巳，以尚书仆射陆纳为左仆射，谯王恬为右仆射。
纳，玩之子也。
毛兴袭击王广，败之，广奔秦州；陇西鲜卑匹兰执广送后秦。
兴复欲攻王统于上邽，枹罕诸氐皆厌苦兵事，乃共杀兴，推卫平为河州刺史，遣使请命于秦。
燕主垂封其子农为辽西王，麟为赵王，隆为高阳王。
代王珪改称魏王。
张大豫自杨坞进屯姑臧城西，王穆及秃发思复鞬子奚于帅众三万屯于城南；吕光出击，大破之，斩奚于等二万馀级。
秦大赦，以卫平为抚军将军、河州刺史，吕光为车骑大将军、凉州牧。
使者皆没于后秦，不能达。
燕主垂以范阳王德为尚书令，太原王楷为左仆射，乐浪王温为司隶校尉。
后秦王苌即皇帝位于长安，大赦，改元建初，国号大秦。
追尊其父弋仲为景元皇帝，立妻虵氏为皇后，子兴为皇太子。置百官。
苌与群臣宴，酒酣，言曰： 诸卿皆与朕北面秦朝，今忽为君臣，得无耻乎！ 
赵迁曰： 天不耻以陛下为子，臣等何耻为臣！ 
苌大笑。
魏王珪东如陵石，护佛侯部帅侯辰、乙佛部帅代题皆叛走。
诸将请追之，珪曰： 侯辰等累世服役，有罪且当忍之。
方今国家草创，人情未壹，愚者固宜前却，不足追也！ 
六月，庚寅，以前辅国将军杨亮为雍州刺史，镇卫山陵。
荆州刺史桓石民遣将军晏谦击弘农，下之。
初置湖、陕二戍。
西燕刁云等杀西燕主忠，推慕容永为使持节、大都督中外诸军事、大将军、大单于、雍、秦、梁、凉四州牧、录尚书事、河东王，称籓于燕。
燕主垂遣太原王楷、赵王麟、陈留王绍、章武王宙攻秦苻定、苻绍、苻谟、苻亮等；楷先以书与之，为陈祸福，定等皆降。
垂封定等为侯，曰： 以酬秦主之德。 
秦主丕以都督中外诸军事、司徒、录尚书事王永为左丞相，太尉、东海王纂为大司马，司空张虵为太尉，尚书令咸阳徐义为司空，司隶校尉王腾为骠骑大将军、仪同三司。
永传檄四方公侯、牧守、垒主、民豪，共讨姚苌、慕容垂，令各帅所统，以孟冬上旬会大驾于临晋。
于是天水姜延、冯翊寇明、河东王昭、新平张晏、京兆杜敏、扶风马朗、建忠将军、高平牧官都尉扶风王敏等咸承檄起兵，各有众数万，遣使诣秦，丕皆就拜将军、郡守，封列侯。
冠军将军邓景拥众五千据彭池，与窦冲为首尾，以击后秦。
丕以景为京兆尹。
景，羌之子也。
后秦主苌徙安定五千馀户于长安。
秋，七月，秦平凉太守金熙、安定都尉没弈干与后秦左将军姚方成战于孙丘谷，方成兵败。
后秦主苌以其弟征虏将军绪为司隶校尉，镇长安；自将至安定击熙等，大破之。
金熙本东胡之种；没弈干，鲜卑多兰部帅也。
枹罕诸氐以卫平衰老，难为成功，议废之，而惮其宗强，累日不决。氐啖青谓诸将曰： 大事宜时定，不然，变生。
诸君但请卫公为会，观我所为。 
会七夕大宴，青抽剑而前曰： 今天下大乱，吾曹休戚同之，非贤主不可以济大事。
卫公老，宜返初服以避贤路。狄道长苻登，虽王室疏属，志略雄明，请共立之，以赴大驾。
诸君有不同者，即下异议！ 
乃奋剑攘袂，将斩异己者。
众皆从之，莫敢仰视。
于是推登为使持节、都督陇右诸军事、抚军大将军、雍、河二州牧、略阳公，帅众五万，东下陇，攻南安，拔之，驰使请命于秦。
登，秦主丕族子也。
祕宜与莫侯悌眷帅其众三万馀户降于乞伏国仁，国仁拜宜东秦州刺史，悌眷梁州刺史。
已酉，魏王珪还盛乐，代题复以部落来降，十馀日，又奔刘显；珪使其孙倍斥代领其众。
刘显弟肺泥帅众降魏。
八月，燕主垂留太子宝守中山，以赵王麟为尚书右仆射，录留台。
庚午，自帅范阳王德等南略地，使高阳王隆东徇平原。
丁零鲜于乞保曲阳西山，闻垂南伐，出营望都，剽掠居民。
赵王麟自出讨之，诸将皆曰： 殿下虚镇远征，万一无功而返，亏损威重，不如遣诸将讨之。 
麟曰： 乞闻大驾在外，无所畏忌，必不设备，一举可取，不足忧也。 
乃声言至鲁口，夜，回趣乞，比明，至其营；掩击，擒之。
翟辽寇谯，硃序击走之。
秦主丕以苻登为征西大将军、开府仪同三司、南安王，持节、州牧、都督，皆因其所称而授之。
又以徐义为右丞相。
留王腾守晋阳，右仆射杨辅戍壶关，帅众四万，进屯平阳。
初，后秦主苌之弟硕德统所部羌居陇上，闻苌起兵，自称征西将军，聚众于冀城以应之；以兄孙详为安远将军，据陇城，从孙训为安西将军，据南安之赤亭，与秦秦州刺史王统相持。
苌自安定引兵会硕德攻统，天水屠各、略阳羌胡应之者一万馀户，秦略阳太守王皮降之。
初，秦灭代，迁代王什翼犍少子窟咄于长安，从慕容永东徙，永以窟咄为新兴太守。
刘显遣其弟亢泥迎窟咄，以兵随之，逼魏南境，诸部骚动。
魏王珪左右于桓等与部人谋执珪以应窟咄，幢将代人莫题等亦潜与窟咄交通。
桓舅穆崇告之，珪诛桓等五人，莫题等七姓悉原不问。
珪惧内难，北逾阻山，复依贺兰部，遣外朝大人辽东安同求救于燕，燕主垂遣赵王麟救之。
九月，王统以秦州降于后秦。
后秦主苌以姚硕德为使持节、都督陇右诸军事、秦州刺史，镇上邽。
吕光得秦王坚凶问，举军缟素，谥曰文昭皇帝。
冬，十月，大赦，改元大安。
西燕慕容永遣使诣秦主丕，求假道东归。丕弗许，与永战于襄陵，秦兵大败，左丞相王永、卫大将军俱石子皆死。
初，东海王纂自长安来，麾下壮士三千馀人，丕忌之，既败，惧为纂所杀，帅骑数千南奔东垣，谋袭洛阳。
扬威将军冯该自陕邀击之，杀丕，执其太子宁、长乐王寿送建康；诏赦不诛，以付苻宏。
纂与其弟尚书永平侯师奴帅秦众数万走据杏城，其馀王公百官皆没于永。
永遂进据长子，即皇帝位，改元中兴。
将以秦后杨氏为上夫人，杨氏引剑刺永，为永所杀。
甲申，海西公弈薨于吴。
燕寺人吴深据清河反，燕主垂攻之，不克。
后秦主苌还安定。
秦南安王登既克南安，夷、夏归之者三万馀户，遂进攻姚硕德于秦州，后秦主苌自往救之。
登与苌战于胡奴阜，大破之，斩首二万馀级，将军啖青射苌，中之。
苌创重，走保上邽，姚硕德代之统众。
燕赵王麟军未至魏，拓跋窟咄稍前逼魏王珪，贺染干侵魏北部以应之。
魏众惊扰，北部大人叔孙普洛亡奔刘卫辰。
麟闻之，遽遣安同等归。
魏人知燕军在近，众心少安。
窟咄进屯高柳，珪引兵与麟会击之，窟咄大败，奔刘卫辰，卫辰杀之。
珪悉收其众，以代人库狄干为北部大人。
麟引兵还中山。
刘卫辰居朔方，士马甚盛。
后秦主苌以卫辰为大将军、大单于、河西王、幽州牧，西燕主永以卫辰为大将军、朔州牧。
十一月，秦尚书寇遗奉勃海王懿、济北王昶自杏城奔南安，南安王登发丧行服，谥秦主丕曰哀平皇帝。
登议立懿为主，众曰： 勃海王虽先帝之子，然年在幼冲，未堪多难。
今三虏窥觎，宜立长君，非大王不可。 
登乃为坛于陇东，即皇帝位，大赦，改元太初，大置百官。
慕容柔、慕容盛及盛弟会皆在长子，盛谓柔、会曰： 主上已中兴幽、冀，东西未壹，吾属居嫌疑之地，为智为愚，皆将不免。不若以时东归，无为坐待鱼肉也。 
遂相与亡归燕。
后岁馀，西燕主永悉诛燕主俊及燕主垂之子孙，男女无遗。
张大豫自西郡入临洮，掠民五千馀户，保据俱城。
十二月，吕光自称使持节、侍中、中外大都督、督陇右、河西诸军事、大将军、凉州牧、酒泉公。
秦主登立世祖神主于军中，载以辎軿，建黄旗青盖，以虎贲三百人卫之，凡所欲为，必启主而后行。
引兵五万，东击后秦，将士皆刻鉾、铠为 死  休 字；每战以剑槊为方圆大阵，知有厚薄，从中分配，故人自为战，所向无前。
初，长安之将败也，中垒将军徐嵩、屯骑校尉胡空各聚众五千，结垒自固；既而受后秦官爵。
后秦主苌以王礼葬秦主坚于二垒之间。
及登至，嵩、空以众降之。
登拜嵩雍州刺史，空京兆尹，改葬坚以天子之礼。
乙酉，燕主垂攻吴深垒，拔之，深单马走。垂进屯聊城之逢关陂。
初，燕太子洗马温详来奔，以为济北太守，屯东阿。
燕主垂遣范阳王德、高阳王隆攻之，详遣从弟攀守河南岸，子楷守碻磝以拒之。
燕主垂以魏王珪为西单于，封上谷王，珪不受。
