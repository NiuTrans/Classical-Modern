起玄黓执徐，尽强圉作噩，凡六年。
显宗成皇帝中之上咸和七年
春，正月，辛未，大赦。赵主勒大飨群臣，谓徐光曰： 朕可方自古何等主？ 
对曰： 陛下神武谋略过于汉高，后世无可比者。 
勒笑曰： 人岂不自知！
卿言太过。
朕若遇汉高祖，当北面事之，与韩、彭比肩；若遇光武，当并驱中原，未知鹿死谁手。
大丈夫行事，宜礌礌落落，如日月皎然，终不效曹孟德、司马仲达欺人孤儿、寡妇，狐媚以取天下也。 
群臣皆顿首称万岁。
勒虽不学，好使诸生读书而听之，时以其意论古今得失，闻者莫不悦服。
尝使人读《汉书》，闻郦食其劝立六国后，惊曰： 此法当失，何以遂得天下？ 
及闻留侯谏，乃曰： 赖有此耳！ 
郭敬之退戍樊城也，晋人复取襄阳。
夏，四月，敬复攻拔之，留戍而归。
赵右仆射程遐言于赵主勒曰： 中山王勇悍权略，群臣莫及；观其志，自陛下之外，视之蔑如；加以残贼安忍，久为将帅，威振外内，其诸子年长，皆典兵权；陛下在，自当无它，恐非少主之臣也。
宜早除之，以便大计。 
勒曰： 今天下未安，大雅冲幼，宜得强辅。
中山王骨肉至亲，有佐命之功，方当委以伊、霍之任，何至如卿所言！
卿正恐不得擅帝舅之权耳；吾亦当参卿顾命，勿过忧也。 
遐泣曰： 臣所虑者公家，陛下乃以私计拒之，忠言何自而入乎！
中山王虽为皇太后所养，非陛下天属，虽有微功，陛下酬其父子恩荣亦足矣，而其志愿无极，岂将来有益者乎！
若不除之，臣见宗庙不血食矣。 
勒不听。
遐退，告徐光，光曰： 中山王常切齿于吾二人，恐非但危国，亦将为家祸也。 
它日，光承间言于勒曰： 今国家无事，而陛下神色若有不怡，何也？ 
勒曰： 吴、蜀未平，吾恐后世不以吾为受命之王也。 
光曰： 魏承汉运，刘备虽兴于蜀，汉岂得为不亡乎！ 
孙权在吴，犹今之李氏也。陛下苞括二都，平荡八州，帝王之统不在陛下，复当在谁！
且陛下不忧腹心之疾，而更忧四支乎！
中山王藉陛下威略，所向辄克，而天下皆言其英武亚于陛下。
且其资性不仁，见利忘义，父子并据权位，势倾王室；而耿耿常有不满之心。
近于东宫侍宴，有轻皇太子之色。
臣恐陛下万年之后，不可复制也。 
勒默然，始命太子省可尚书奏事，且以中常侍严震参综可否，惟征伐断斩大事乃呈之。
于是严震之权过于主相，中山王虎之门可设雀罗矣。
虎愈怏怏不悦。
秋，赵郭敬南掠江西，太尉侃遣其子平西参军斌及南中郎将桓宣乘虚攻樊城，悉俘其众。
敬旋救樊，宣与战于涅水，破之，皆得其所掠。
侃兄子臻及竟陵太守李阳攻新野，拔之。
敬惧，遁去；宣阳遂拔襄阳。
侃使宣镇襄阳，宣招怀初附，简刑罚，略威仪，劝课农桑，或载鉏耒于轺轩，亲帅民芸获。
在襄阳十馀年，赵人再攻之，宣以寡弱拒守，赵人不能胜；时人以为亚于祖逖、周访。
成大将军寿寇宁州，以其征东将军费黑为前锋，出广汉，镇南将军任回出越巂，以分宁州之兵。
冬，十月，寿、黑至硃提，硃提太守董炳城守，宁州刺史尹奉遣建宁太守霍彪引兵助之。
寿欲逆拒彪，黑曰： 城中食少，宜纵彪入城，共消其谷，何为拒之！ 
寿从之。
城久不下，寿欲急攻之。
黑曰： 南中险阻难服，当以日月制之，待其智勇俱困，然后取之，溷牢之物，何足汲汲也。 
寿不从，攻，果不利，乃悉以军事任黑。
十一月，壬子朔，进太尉侃为大将军，剑履上殿，入朝不趋，赞拜不名；侃固辞不受。
十二月，庚戌，帝迁于新宫。
是岁，凉州僚属劝张骏称凉王，领秦、凉二州牧，置公卿百官如魏武、晋文故事。
骏曰： 此非人臣所宜言也。
敢言此者，罪不赦！ 
然境内皆称之为王。
骏立次子重华为世子。
显宗成皇帝中之上咸和八年春，正月，成大将军李寿拔硃提，董炳、霍彪皆降，寿威震南中。
丙子，赵主勒遣使来修好；诏焚其币。
三月，宁州刺史尹奉降于成，成尽有南中之地，大赦，以大将军寿领宁州。
夏，五月，甲寅，辽东武宣公慕容廆卒。
六月，世子皝以平北将军行平州刺史，督摄部内。赦系囚。
以长史裴开为军谘祭酒，郎中令高诩为玄菟太守。
皝以带方太守王诞为左长史，诞以辽东太守阳骛为才而让之；皝从之，以诞为右长史。
赵主勒寝疾，中山王虎入侍禁中，矫诏，群臣亲戚皆不得入；疾之增损，外无知者。
又矫诏召秦王宏、彭城王堪还襄国。
勒疾小廖，见宏，惊曰： 吾使王处籓镇，正备今日，有召王者邪，将自来邪？
有召者，当按诛之！ 
虎惧曰： 秦王思慕，暂还耳，今遣之。 
仍留不遣。
数日，复问之，虎曰： 受诏即遣，今已半道矣。 
广阿有蝗，虎密使其子冀州刺史邃帅骑三千游于蝗所。
秋，七月，勒疾笃，遗命曰： 大雅兄弟，宜善相保，司马氏，汝曹之前车也。
中山王宜深思周、霍，勿为将来口实。 
戊辰，勒卒。
中山王虎劫太子弘使临轩，收右光禄大夫程遐、中书令徐光，下廷尉，召邃使将兵入宿卫，文武皆奔散。
弘大惧，自陈劣弱，让位于虎。
虎曰： 君终，太子立，礼之常也。 
弘涕泣固让，虎怒曰： 若不堪重任，天下自有大义，何足豫论！ 
弘乃即位。大赦。
杀程遐、徐光。
夜，以勒丧潜瘗山谷，莫知其处。
己卯，备仪卫，虚葬于高平陵，谥曰明帝，庙号高祖。
赵将石聪及谯郡太守彭彪，各遣使来降。
聪本晋人，冒姓石氏。
朝廷遣督护乔球将兵救之，未至，聪等为虎所诛。
慕容皝遣长史勃海王济等来告丧。
八月，赵主弘以中山王虎为丞相、魏王、大单于，加九锡，以魏郡等十三郡为国，总摄百揆。
虎赦其境内，立妻郑氏为魏王后；子邃为魏太子，加使持节、侍中、都督中外诸军事、大将军、录尚书事；次子宣为使持节、车骑大将军、冀州刺史，封河间王；韬为前锋将军、司隶校尉，封乐安王；遵封齐王，鉴封代王，苞封乐平王；徙平原王斌为章武王。
勒文武旧臣，皆补散任；虎之府寮亲党，悉署台省要职。
以镇军将军夔安领左仆射，尚书郭殷为右仆射。
更命太子宫曰崇训宫，太后刘氏以下皆徙居之。
选勒宫人及车马、服玩之美者，皆入丞相府。
宇文乞得归为其东部大人逸豆归所逐，走死于外。
慕容皝引兵讨之，军于广安；逸豆归惧而请和，遂筑榆阴、安晋二城而还。
成建宁、牂柯二郡来降，李寿复击取之。
赵刘太后谓彭城王堪曰： 先帝甫晏驾，丞相遽相陵籍如此。帝祚之亡，殆不复久。王将若之何？ 
堪曰： 先帝旧臣，皆被疏斥，军旅不复由人，宫省之内，无可为者；臣请奔兗州，挟南阳王恢为盟主，据廪丘，宣太后诏于牧、守、征、镇，使各举兵以诛暴逆，庶几犹有济也。 
刘氏曰： 事急矣！当速为之。 
九月，堪微服、轻骑袭兗州，不克，南奔谯城。
丞相虎遣其将郭太追之，获堪于城父，送襄国，炙而杀之。
征南阳王恢还襄国。
刘氏谋泄，虎废而杀之，尊弘母程氏为皇太后。
堪本田氏子，数有功，赵主勒养以为子。
刘氏有胆略，勒每与之参决军事，佐勒建功业，有吕后之风，而不妬忌更过之。
赵河东王生镇关中，石朗镇洛阳。
冬，十月，生、朗皆举兵以讨丞相虎；生自称秦州刺史，遣使来降。
氐帅蒲洪自称雍州刺史，西附张骏。
虎留太子邃守襄国，将步骑七万攻朗于金墉；金墉溃，获朗，刖而斩之；进向长安，以梁王挺为前锋大都督。
生遣将军郭权帅鲜卑涉璝众二万为前锋以拒之，生将大军继发，军于蒲阪。
权与挺战于潼关，大破之，挺及丞相左长史刘隗皆死，虎还奔渑池，枕尸三百馀里。
鲜卑潜与虎通谋，反击生。
生不知挺已死，惧，单骑奔长安。
权收馀众，退屯渭汭。
生遂弃长安，匿于鸡头山。
将军蒋英据长安拒守，虎进兵击英，斩之。
生麾下斩生以降；权奔陇右。
虎分命诸将屯汧、陇，遣将军麻秋讨蒲洪。
洪帅户二万降于虎，虎迎拜洪光烈将军、护氐校尉。
洪至长安，说虎徙关中豪杰及氐、羌以实东方，曰： 诸氐皆洪家部曲，洪帅以从，谁敢违者！ 
虎从之，徙秦、雍民及氐、羌十馀万户于关东。
以洪为龙骧将军、流民都督，使居枋头；以羌帅姚弋仲为奋武将军、西羌大都督，使帅其众数万徙居清河之滠头。
虎还襄国，大赦。
赵主弘命虎建魏台，一如魏武王辅汉故事。
慕容皝初嗣位，用法严峻，国人多不自安，主簿皇甫真切谏，不听。
皝庶兄建威将军翰、母弟征虏将军仁，有勇略，屡立战功，得士心，季弟昭，有才艺；皆有宠于廆。
皝忌之，翰叹曰： 吾受事于先公，不敢不尽力，幸赖先公之灵，所向有功，此乃天赞吾国，非人力也。
而人谓吾之所办，以为雄才难制，吾岂可坐而待祸邪！ 
乃与其子出奔段氏。
段辽素闻其才，冀收其用，甚爱重之。
仁自平郭来奔丧，谓昭曰： 吾等素骄，多无礼于嗣君，嗣君刚严，无罪犹可畏，况有罪乎！ 
昭曰： 吾辈皆体正嫡，于国有分。
兄素得士心，我在内未为所疑，伺其间隙，除之不难。
兄趣举兵以来，我为内应，事成之日，与我辽东。
男子举事，不克则死，不能效建威偷生异域地。 仁曰： 善！ 
遂还平郭。
闰月，仁举兵而西。
或以仁、昭之谋告皝，皝未之信，遣使按验。
仁兵已至黄水，知事露，杀使者，还据平郭。
皝赐昭死，遣军祭酒封弈慰抚辽东，以高诩为广武将军，将兵五千与庶弟建武将军幼、稚、广威将军军、宁远将军汗、司马辽东佟寿共讨仁。与仁战于汶城北，皝兵大败，幼、稚、军皆为仁所获。
寿尝为仁司马，遂降于仁。
前大农孙机等举辽东城以应仁。
封弈不得入，与汗俱还。
东夷校尉封抽、护军平原乙逸、辽东相太原韩矫皆弃城走，于是仁尽有辽东之地；段辽及鲜卑诸部皆与仁遥相应援。
皝追思皇甫真之言，以真为平州别驾。
十二月，郭权据上邽，遣使来降；京兆、新平、扶风、冯翊、北地皆应之。
初，张骏欲假道于成以通表建康，成主雄不许。
骏乃遣治中从事张淳称籓于成以假道；雄伪许之，将使盗覆诸东峡。
蜀人桥赞密以告淳，淳谓雄曰： 寡君使小臣行无迹之地，万里通诚于建康者，以陛下嘉尚忠义，能成人之美故也。
若欲杀臣者，当斩之都市，宣示众目曰： 凉州不忘旧德，通使琅邪，主圣臣明，发觉杀之。 
如此，则义声远播，天下畏威。
今使盗杀之江中，威刑不显，何足以示天下乎！ 
雄大惊曰： 安有此邪！ 
司隶校尉景骞言于雄曰： 张淳壮士，请留之。 
雄曰： 壮士安肯留！
且试以卿意观之。 
骞谓淳曰： 卿体丰大，天热，可且遣下吏，小住须凉。 
淳曰： 寡君以皇舆播越，梓宫未返，生民涂炭，莫之振救，故遣淳通诚上都。
所论事重，非下吏所能传；使下吏可了，则淳亦不来矣。
虽火山汤海，犹将赴之，岂寒暑之足惮哉！ 
雄谓淳曰： 贵主英名盖世，土险兵强，何不亦称帝自娱一方？ 
淳曰： 寡君祖考以来，世笃忠贞，以仇耻未雪，枕戈待旦，何自娱之有！ 
雄甚惭，曰： 我之祖考本亦晋臣，遭天下大乱，与六郡之民避难此州，为众所推，遂有今日。
琅邪若能中兴大晋于中国者，亦当帅众辅之。 
厚为淳礼而遣之。
淳卒致命于建康。
长安之失守也，敦煌计吏耿访自汉中入江东，屡上书请遣大使慰抚凉州。
朝廷以访守侍书御史，拜张骏镇西大将军，选陇西贾陵等十二人配之。
访至梁州，道不通，以诏书付贾陵，诈为贾客以达之。
是岁，陵始至凉州，骏遣部曲督王丰等报谢。
显宗成皇帝中之上咸和九年
春，正月，赵改元延熙。诏以郭权为镇西将军、雍州刺史。
仇池王杨难敌卒，子毅立，自称龙骧将军、左贤王、下辨公；以叔父坚头之子盘为冠军将军、右贤王、河池公，遣使来称籓。
二月，丁卯，诏遣耿访、王丰赍印绶授张骏大将军、都督陕西、雍、秦、凉州诸军事。
自是每岁使者不绝。
慕容仁以司马翟楷领东夷校尉，前平州别驾庞鉴领辽东相。
段辽遣兵袭徒河，不克；复遣其弟兰与慕容翰共攻柳城，柳城都尉石琮、城大慕舆泥并力拒守，兰等不克而退。
辽怒，切责兰等，必令拔之。
休息二旬，复益兵来攻。
士皆重袍蒙楯，作飞梯，四面俱进，昼夜不息。
琮、泥拒守弥固，杀伤千馀人，卒不能拔。
慕容皝遣慕容汗及司马封弈等共救之。皝戒汗曰： 贼气锐，勿与争锋！ 
汗性骁果，以千馀骑为前锋，直进。
封弈止之，汗不从。
与兰遇于牛尾谷，汗兵大败，死者太半；弈整陈力战，故得不没。
兰欲乘胜穷追，慕容翰恐遂灭其国，止之曰： 夫为将当务慎重，审己量敌，非万全不可动。
今虽挫其偏师，未能屈其大势。
皝多权诈，好为潜伏，若悉国中之众自将以拒我，我县军深入，众寡不敌，此危道也。
且受命之日，正求此捷；若违命贪进，万一取败，功名俱丧，何以返面！ 
兰曰： 此已成擒，无有馀理，卿正虑遂灭卿国耳！
今千年在东，若进而得志，吾将迎之以为国嗣，终不负卿，使宗庙不祀也。 
千年者，慕容仁小字也。
翰曰： 吾投身相依，无复还理；国之存亡，于我何有！
但欲为大国之计，且相为惜功名耳。 
乃命所部欲独还，兰不得已而从之。
三月，成主雄分宁州置交州，以霍彪为宁州刺史，爨深为交州刺史。
赵丞相虎遣其将郭敖及章武王斌，帅步骑四万西击郭权，军于华阴；夏，四月，上邽豪族杀权以降。
虎徙秦州三万馀户于青、并二州。
长安人陈良夫奔黑羌，与北羌王薄句大等侵扰北地、冯翊。
章武王斌、乐安王韬合击，破之，句大奔马兰山。
郭敖乘胜逐北，为羌所败，死者什七八。
斌等收军还三城。
虎遣使诛郭敖。
秦王宏有怨言，虎幽之。
慕容仁自称平州刺史、辽东公。
长沙桓公陶侃，晚年深以满盈自惧，不预朝权，屡欲告老归国，佐吏等苦留之。
六月，侃疾笃，上表逊位。
遣左长史殷羡奉送所假节、麾、幢、曲盖、侍中貂蝉、太尉章、荆、江、雍、梁、交、广、益、宁八州刺史印传、棨戟；军资、器仗、牛马、舟船，皆有定薄，封印仓库，侃自加管钥。
以后事付右司马王愆期，加督护统领文武。
甲寅，舆车出，临津就船，将归长沙，顾谓愆期曰： 老子婆娑，正坐诸君！ 
乙卯，薨于樊谿。
侃在军四十一年，明毅善断，识察纤密，人不能欺；自南陵迄于白帝，数千里中，路不拾遗。
及薨，尚书梅陶与亲人曹识书曰： 陶公机神明鉴似魏武，忠顺勤劳似孔明，陆抗诸人不能及也。 
谢安每言： 陶公虽用法，而恒得法外意。 
安，鲲之从子也。
成主雄生疡于头。身素多金创，及病，旧痕皆脓溃，诸子皆恶而远之；独太子班昼夜侍侧，不脱衣冠，亲为吮脓。
雄召大将军建宁王寿受遗诏辅政。
丁卯，雄卒，太子班即位。
以建宁王寿录尚书事，政事皆委于寿及司徒何点、尚书令王瑰，班居中行丧礼，一无所预。
辛未，加平西将军庾亮征西将军、假节、都督江、荆、豫、益、梁、雍六州诸军事、领江、豫、荆三州刺史，镇武昌。
亮辟殷浩为记室参军。
浩，羡之子也，与豫章太守褚裒、丹杨丞杜乂，皆以识度清远，善谈《老》、《易》，擅名江东，而浩尤为风流所宗。
裒，略之孙；乂，锡之子也。
桓彝尝谓裒曰： 季野有皮里《春秋》。 
言其外无臧否而内有褒贬也。
谢安曰： 裒虽不言，而四时之气亦备矣。 
秋，八月，王济还辽东，诏遣侍御史王齐祭辽东公廆，又遣谒者徐孟策拜慕容皝镇军大将军、平州刺史、大单于、辽东公、持节、都督，承制封拜，一如廆故事。
船下马石津，皆为慕容仁所留。
九月，戊寅，卫将军江陵穆公陆晔卒。
成主雄之子车骑将军越屯江阳，奔丧至成都。
以太子班非雄所生，意不服，与其弟安东将军期谋作乱。
班弟玝劝班遣越还江阳，以期为梁州刺史，镇葭萌。
班以未葬，不忍遣，推心待之，无所疑间，遣玝出屯于涪。
冬，十月，癸亥朔，越因班夜哭，弑之于殡宫，并杀班兄领军将军都；矫太后任氏令，罪状班而废之。
初，期母冉氏贱，任氏母养之。
期多才艺，有令名。
及班死，众欲立越，越奉期而立之。
甲子，期即皇帝位。
谥班曰戾太子。
以越为相国，封建宁王，加大将军寿大都督，徙封汉王；皆录尚书事。
以兄霸为中领军、镇南大将军；弟保为镇西大将军、汶山太守；从兄始为征东大将军，代越镇江阳。
丙寅，葬雄于安都陵，谥曰武皇帝，庙号太宗。
始欲与寿共攻期，寿不敢发。始怒，反谮寿于期，请杀之。
期欲籍寿以讨李玝，故不许，遣寿将兵向涪。
寿先遣使告玝以去就利害，开其去路，玝遂来奔。诏以王玝为巴郡太守。
期以寿为梁州刺史，屯涪。
赵主弘自赍玺绶诣魏宫，请禅位于丞相虎。
虎曰： 帝王大业，天下自当有议，何为自论此邪！ 
弘流涕还宫，谓太后程氏曰： 先帝种真无复遗矣！ 
于是尚书奏： 魏台请依唐、虞禅让故事。 
虎曰： 弘愚暗，居丧无礼，不可以君万国，便当废之，何禅让也！ 
十一月，虎遣郭殷持节入宫，废弘为海阳王。
弘安步就车，容色自若，谓群臣曰： 庸昧不堪纂承大统，夫复何言！ 
群臣莫不流涕，宫人恸哭。
群臣诣魏台劝进，虎曰： 皇帝者盛德之号，非所敢当，且可称居摄赵天王。 
幽弘及太后程氏、秦王宏、南阳王恢于崇训宫，寻皆杀之。
西羌大都督姚弋仲称疾不驾，虎屡召之，乃至。
正色谓虎曰： 弋仲常谓大王命世英雄，奈何把臂受托而返夺之邪？ 
虎曰： 吾岂乐此哉！
顾海阳年少，恐不能了家事，故代之耳。 
心虽不平，然察其诚实，亦不之罪。
虎以夔安为侍中、太尉、守尚书令，郭殷为司空，韩晞为尚书左仆射，魏郡申钟为侍中，郎闿为光禄大夫，王波为中书令。
文武封拜各有差。
虎行如信都，复还襄国。
慕容皝讨辽东，甲申，至襄平。
辽东人王岌密信请降。
师进，入城，翟楷、庞鉴单骑走，居就、新昌等县皆降。
皝欲悉坑辽东民，高诩谏曰： 辽东之叛，实非本图，直畏仁凶威，不得不从。
今元恶犹存，始克此城，遽加夷灭，则未下之城，无归善之路矣。 
皝乃止。
分徙辽东大姓于棘城。以杜群为辽东相，安辑遗民。
十二月，赵徐州从事兰陵硃纵斩刺史郭祥，以彭城来降，赵将王朗攻之，纵奔淮南。
慕容仁遣兵袭新昌，督护新兴王寓击走之，遂徙新昌入襄平。
显宗成皇帝中之上咸康元年
春，正月，庚午朔，帝加元服。大赦，改元。
成、赵皆大赦，成改元玉恒，赵改元建武。
成主期立皇后阎氏，以卫将军尹奉为右丞相，骠骑将军、尚书令王瑰为司徒。
赵王虎命太子邃省可尚书奏事，唯祀郊庙、选牧守、征伐、刑杀乃亲之。
虎好治宫室，鹳雀台崩，杀典匠少府任汪；复使修之，倍于其旧。
邃保母刘芝封宜城君，关预朝权，受纳贿赂，求仕进者多出其门。
慕容皝置左、右司马，以司马韩矫、军祭酒封弈为之。
司徒导以赢疾，不堪朝会，三月，乙酉，帝幸其府，与群臣宴于内室，拜导并拜其妻曹氏。
侍中孔坦密表切谏，以为帝初加元服，动宜顾礼，帝从之。
坦又以帝委政于导，从容言曰： 陛下春秋已长，圣敬日跻，宜博纳朝臣，谘诹善道。 
导闻而恶之，出坦为廷尉。
坦不得意，以疾去职。
丹杨尹桓景，为人谄巧，导亲爱之。
会荧惑守南斗经旬，导谓领军将军陶回曰： 斗，扬州之分，吾当逊位以厌天谴。 
回曰： 公以明德作辅，而与桓景造膝，使荧惑何以退舍！ 
导深愧之。
导辟太原王濛为掾，王述为中兵属。
述，昶之曾孙也。
濛不修小廉，而以清约见称，与沛国刘惔齐名，友善。
惔常称濛性至通而自然有节。
濛曰： 刘君知我，胜我自知。 
当时称风流者，以惔、濛为首。
述性沈静，每坐客辩论蜂起，而述处之恬如也。
年三十，尚未知名，人谓之痴。
导以门地辟之。
既见，唯问在东米价，述张目不答。
导曰： 王掾不痴，人何言痴也！ 
尝见导每发言，一坐莫不赞美，述正色曰： 人非尧、舜，何得每事尽善！ 
导改容谢之。
赵王虎南游，临江而还。
有游骑十馀至历阳，历阳太守袁耽表上之，不言骑多少。
朝廷震惧，司徒导请出讨之。
夏，四月，加导大司马、假黄钺、都督征讨诸军事。
癸丑，帝观兵广莫门，分命诸将救历阳及戍慈湖、牛渚、芜湖；司空郗鉴使广陵相陈光将兵入卫京师。
俄闻赵骑至少，又已去，戊午，解严，王导解大司马。袁耽坐轻妄免官。
赵征虏将军石遇攻桓宣于襄阳，不克。
大旱，会稽、馀姚米斗五百。
秋，七月，慕容皝立子俊为世子。
九月，赵王虎迁都于鄴，大赦。
初，赵主勒以天竺僧佛图澄豫言成败，数有验，敬事之。
及虎即位，奉之尤谨，衣以绫锦，乘以雕辇。
朝会之日，太子、诸公扶翼上殿，主者唱 大和尚 ，众坐皆起。
使司空李农旦夕问起居，太子、诸公五日一朝。
国人化之，率多事佛。澄之所在，无敢向其方面涕唾者。
争造寺庙，削发出家。
虎以其真伪杂糅，或避赋役为奸宄，乃下诏问中书曰： 佛，国家所奉。里闾小人无爵秩者，应事佛不？ 
著作郎王度等议曰： 王者祭祀，典礼具存。
佛，外国之神，非天子诸华所应祠奉。
汉氏初传其道，唯听西域人立寺都邑以奉之，汉人皆不得出家；魏世亦然。
今宜禁公卿以下毋得诣寺烧香、礼拜；其赵人为沙门者，皆返初服。 
虎诏曰： 朕生自边鄙，忝君诸夏，至于飨祀，应从本俗。
其夷、赵百姓乐事佛者，特听之。 
赵章武王斌帅精骑二万并秦、雍二州兵以讨薄句大，平之。
成太子班之舅罗演，与汉王相天水上官澹谋杀成主期，立班子。
事觉，期杀演、澹及班母罗氏。
期自以得志，轻诸旧臣，信任尚书令景骞、尚书姚华、田褒、中常侍许涪等，刑赏大政，皆决于数人，希复关公卿。
褒无它才，尝劝成主雄立期为太子，故有宠。
由是纪纲隳紊，雄业始衰。
冬，十月，乙未朔，日有食之。
慕容仁遣王齐等南还。
齐等自海道趣棘城，齐遇风不至。
十二月，徐孟等至棘城，慕容皝始受朝命。
段氏、宇文氏各遣使诣慕容仁，馆于平郭城外。
皝帐下督张英将百馀骑间道潜行掩击之，斩宇文氏使十馀人，生擒段氏使以归。
是岁，明帝母建安君荀氏卒。
荀氏在禁中，尊重同于太后；诏赠豫章郡君。
代王翳槐以贺兰蔼头不恭，将召而戮之，诸部皆叛。
代王纥那自宇文部入，诸部复奉之。
翳槐奔鄴，赵人厚遇之。
初，张轨及二子寔、茂，虽保据河右，而军旅之事无岁无之。
及张骏嗣位，境内渐平。
骏勤修庶政，总御文武，咸得其用，民富兵强，远近称之，以为贤君。
骏遣将杨宣伐龟兹、鄯善，于是西域诸国焉耆、于阗之属，皆诣姑臧朝贡。
骏于姑臧南作五殿，官属皆称臣。
骏有兼秦、雍之志，遣参军麹护上疏，以为： 勒、雄既死，虎、期继逆，兆庶离主，渐冉经世；先老消落，后生不识，慕恋之心，日远日忘。
乞敕司空鉴、征西亮等泛舟江、沔，首尾齐举。 
显宗成皇帝中之上咸康二年
春，正月，辛巳，彗星见于奎、娄。慕容皝将讨慕容仁，司马高诩曰： 仁叛弃君亲，民神怒；前此海未尝冻，自仁反以来，连年冻者三矣。
且仁专备陆道，天其或者欲使吾乘海冰以袭之也。 
皝从之。
群僚皆言涉冰危事，不若从陆道。
皝曰： 吾计已决，敢沮者斩！ 
壬午，皝帅其弟军师将军评等自昌黎东，践冰而进，凡三百馀里。
至历林口，舍辎重，轻兵趣平郭。
去城七里，候骑以告仁，仁狼狈出战。
张英之俘二使也，仁恨不穷追；及皝至，仁以为皝复遣偏师轻出寇抄，不知皝自来，谓左右曰： 今兹当不使其匹马得返矣！ 
乙未，仁悉众陈于城之西北。慕容军帅所部降于皝，仁众沮动；皝从而纵击，大破之。
仁走，其帐下皆叛，遂擒之。皝先为斩其帐下之叛者，然后赐仁死。
丁衡、游毅、孙机等，皆仁所信用也，皝执而斩之；王冰自杀。
慕容幼、慕容稚、佟寿、郭充、翟楷、庞鉴皆东走，幼中道而还；皝兵追及楷、鉴，斩之；寿、充奔高丽。
自馀吏民为仁所诖误者，皝皆赦之。
封高诩为汝阳侯。
二月，尚书仆射王彬卒。
辛亥，帝临轩，遣使备六礼逆故当阳侯杜乂女陵阳为皇后，大赦；群臣毕贺。
夏，六月，段辽遣中军将军李咏袭慕容皝。咏趣武兴，都尉张萌击擒之。
辽别遣段兰将步骑数万屯柳城西回水，宇文逸豆归攻安晋以为兰声援。
皝帅步骑五万向柳城，兰不战而遁。
皝引兵北趣安晋，逸豆归弃辎重走；皝遣司马封弈帅轻骑追击，大破之。
皝谓诸将曰： 二虏耻无功，必将复至，宜于柳城左右设伏以待之。 
乃遣封弈帅骑数千伏于马兜山。
三月，段辽果将数千骑来寇抄。弈纵击，大破之，斩其将荣伯保。
前廷尉孔坦卒。
坦疾笃，庾冰省之，流涕。
坦慨然曰： 大丈夫将终，不问以济国安民之术，乃为儿女子相泣邪！ 
冰深谢之。
九月，慕容皝遣长史刘斌、兼郎中令辽东阳景送徐孟等还建康。
冬，十月，广州刺史邓岳遣督护王随等击夜郎、兴古，皆克之；加岳督宁州。
成主期以从子尚书仆射武陵公载有俊才，忌之，诬以谋反，杀之。
十一月，诏建威将军司马勋将兵安集汉中；成汉王寿击败之。
寿遂置汉中守宰，戍南郑而还。
索头郁鞠帅众三万降于赵，赵拜郁鞠等十三人为亲赵王，散其部众于冀、青等六州。
赵王虎作太武殿于襄国，作东、西宫于鄴，十二月，皆成。
太武殿基高二丈八尺，纵六十五步，广七十五步，甃以文石。
下穿伏室，置卫士五百人。
以漆灌瓦，金珰，银楹，珠帘，玉壁，穷极工巧。
殿上施白玉床、流苏帐，为金莲华以冠帐顶。
又作九殿于显阳殿后，选士民之女以实之，服珠玉、被绮縠者万馀人。教宫人占星气、马步射。
置女太史，及杂伎工巧，皆与外同。
以女骑千人为卤簿，皆著紫纶巾，熟锦袴，金银镂带，五文织成靴，执羽仪，鸣鼓吹，游宴以自随。
于是赵大旱，金一斤直粟二斗，百姓嗷然；而虎用兵不息，百役并兴。
使牙门将张弥行徙洛阳钟虡、九龙、翁仲、铜驼、飞廉于鄴，载以四轮缠辋车，辙广四尺，深二尺。
一钟没于河，募浮没三百人入河，系以竹絙，用牛百头，鹿栌引之，乃出，造万斛之舟以济之。
既至鄴，虎大悦，为之赦二岁刑，赉百官谷帛，赐民爵一级。
又用尚方令解飞之言，于鄴南投石于河，以作飞桥，功费数千万亿，桥竟不成，役夫饥甚，乃止。
使令长帅民入山泽采橡及鱼以佐食，复为权豪所夺，民无所得。
初，日南夷帅范稚，有奴曰范文，常随商贾往来中国；后至林邑，教林邑王范逸作城郭、宫室、器械，逸爱信之，使为将。
文遂谮逸诸子，或徙或逃。
是岁，逸卒，文诈迎逸子于它国，置毒于椰酒而杀之，文自立为王。
于是出兵攻大岐界、小岐界、式仆、徐狼、屈都、乾鲁、扶单等国，皆灭之，有众四五万，遣使奉表入贡。
赵左校令成公段作庭燎于杠末，高十馀丈，上盘置燎，下盘置人，赵王虎试而悦之。
显宗成皇帝中之上咸康三年
春，正月，庚辰，赵太保夔安等文武五百馀人入上尊号，庭燎油灌下盘，死者二十馀人；赵王虎恶之，腰斩成公段。
辛巳，虎依殷、周之制，称大赵天王，即位于南郊，大赦。
立其后郑氏为天王皇后，太子邃为天王皇太子，诸子为王者皆降为郡公，宗室为王者降为县侯。
百官封署各有差。
国子祭酒袁瑰、太常冯怀，以江左浸安，请兴学校，帝从之。
辛卯，立太学，征集生徒。
而士大夫习尚老、庄，儒术终不振。
瑰，涣之曾孙也。
三月，慕容皝于乙连城东筑好城以逼乙连，留折冲将军兰勃守之。
夏，四月，段辽以车数千两输乙连粟，兰勃击而取之。
六月，辽又遣其从弟扬威将军屈云，将精骑夜袭皝子遵于兴国城，遵击破之。
初，北平阳裕事段疾陆眷及辽五世，皆见尊礼。
辽数与皝相攻，裕谏曰：  亲仁善邻，国之宝也。 
况慕容氏与我世婚，迭为甥舅，皝有才德，而我与之构怨；战无虚月，百姓凋弊，利不补害，臣恐社稷之忧将由此始。
愿两追前失，通好如初，以安国息民。 
辽不从，出裕为北平相。
赵太子邃素骁勇，赵王虎爱之，常谓群臣曰： 司马氏父子兄弟自相残灭，故使朕得至此；如朕有杀阿铁理否？ 
既而邃骄淫残忍，好妆饰美姬，斩其首，洗血置盘上，与宾客传观之，又烹其肉共食之。
河间公宣、乐安公韬皆有宠于虎，邃疾之如仇。
虎荒耽酒色，喜怒无常。
使邃省可尚书事，每有所关白，虎恚曰： 此小事，何足白也！ 
时或不闻，又恚曰： 何以不白！ 
诮责笞棰，月至再三。
邃私谓中庶子李颜等曰： 官家难称，吾欲行冒顿之事，卿从我乎？ 
颜等伏不敢对。
秋，七月，邃称疾不视事，潜帅宫臣文武五百馀骑饮于李颜别舍，因谓颜等曰： 我欲至冀州杀河间公，有不从者斩！ 
行数里，骑皆逃散。
颜叩头固谏，邃亦昏醉而归。
其母郑氏闻之，私遣中人诮让邃；邃怒，杀之。
佛图澄谓虎曰： 陛下不宜数往东宫。 
虎将视邃疾，思澄言而还；既而瞋目大言曰： 我为天下主，父子不相信乎！ 
乃命所亲信女尚书往察之。
邃呼前与语，因抽剑击之。
虎怒，收李颜等诘问，颜具言其状。杀颜等三十馀人；幽邃于东宫，既而赦之，引见太武东堂；邃朝而不谢，俄顷即出。
虎使谓之曰： 太子应朝中宫，岂可遽去！ 
邃径出，不顾。
虎大怒，废邃为庶人。
其夜，杀邃及其妃张氏，并男女二十六人同埋于一棺；诛其宫臣支党二百馀人；废郑后为东海太妃。
立其子宣为天王皇太子，宣母杜昭仪为天王皇后。
安定侯子光，自称佛太子，云从大秦国来，当王小秦国，聚众数千人于杜南山，自称大黄帝，改元龙兴；石广讨斩之。
九月，镇军左长史封弈等劝慕容皝称燕王；皝从之。
于是备置群司，以封弈为国相，韩寿为司马，裴开为奉常，阳骛为司隶，王寓为太仆，李洪为大理，杜群为纳言令，宋该、刘睦、石琮为常伯，皇甫真、阳协为冗骑常侍，宋晃、平熙、张泓为将军，封裕为记室监。
洪，臻之孙；晃，奭之子也。
冬，十月，丁卯，皝即燕王位，大赦。
十一月，甲寅，追尊武宣公曰武宣王，夫人段氏曰武宣后；立夫人段氏为王后，世子俊为王太子，如魏武、晋文辅政故事。
段辽数侵赵边，燕王皝遣扬烈将军宋回称籓于赵，乞师以讨辽，自请尽帅国中之众以会之，并以其弟宁远将军汗为质。
赵王虎大悦，厚加慰答，辞其质，遣还，密期以明年。
是岁，赵将李穆纳拓跋翳槐于大宁，其故部落多归之。
代王纥那奔燕，国人复奉翳槐为代王，翳槐城盛乐而居之。
仇池氐王杨毅族兄初，袭杀毅，并有其众，自立为仇池公，称臣于赵。
