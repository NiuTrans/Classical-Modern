起强圉作噩，尽屠维大渊献，凡三年。
高宗宣皇帝中之下太建九年
春，正月，乙亥朔，齐太子恒即皇帝位，生八年矣；改元承光，大赦。
尊齐主为太上皇帝，皇太后为太皇太后，皇后为太上皇后。
以广宁王孝珩为太宰。
司徒莫多娄敬显、领军大将军尉相愿谋伏兵千秋门，斩高阿那肱，立广宁王孝珩。会阿那肱自它路入朝，不果。
孝珩求拒周师，谓阿那肱等曰： 朝廷不赐遣击贼，岂不畏孝珩反邪？
孝珩若破宇文邕，遂至长安，反亦何预国家事！
以今日之急，犹如此猜忌邪！ 
高、韩恐其为变，出孝珩为沧州刺史。
相愿拔佩刀斫柱，叹曰： 大事去矣，知复何言！ 
齐主使长乐王尉世辩，帅千余骑觇周师，出滏口，登高阜西望，遥见群乌飞起，谓是西军旗帜，即驰还；比至紫陌桥，不敢回顾。
世辩，粲之子也。
于是黄门侍郎颜之推、中书侍郎薛道衡、侍中陈德信等劝上皇往河外募兵，更为经略；若不济，南投陈国。
从之。
道衡，孝通之子也。
丁丑，太皇太后、太上皇后自鄴先趣济州；癸未，幼主亦自鄴东行。
己丑，周师至紫陌桥。
辛卯，上祭北郊。
壬辰，周师至鄴城下；癸巳，围之，烧城西门。
齐人出战，周师奋击，大破之。
齐上皇从百骑东走，使武卫大将军慕容三藏守鄴宫。
周师入鄴，齐王、公以下皆降。
三藏犹拒战，周主引见，礼之，拜仪同大将军。
三藏，绍宗之子也。
领军大将军渔阳鲜于世荣，齐高祖旧将也。
周主先以马脑酒钟遗之，世荣得即碎之。
周师入鄴，世荣在三台前鸣鼓不辍，周人执之；世荣不屈，乃杀之。
周主执莫多娄敬显，数之曰： 汝有死罪三：前自晋阳走鄴，携妾弃母，不孝也；外为伪朝戮力，内实通启于朕，不忠也；送款之后，犹持两端，不信也。
用心如此，不死何待！ 
遂斩之。
使将军尉迟勤追齐主。
甲午，周主入鄴。
齐国子博士长乐熊安生，博通《五经》，闻周主入鄴，遽令扫门。
家人怪而问之，安生曰： 周帝重道尊儒，必将见我。 
俄而周主幸其家，不听拜，亲执其手，引与同坐；赏赐甚厚，给安车驷马以自随。
又遣小司马唐道和就中书侍郎李德林宅宣旨慰谕，曰： 平齐之利，唯在于尔。 
引入宫，使内史宇文昂访问齐朝风俗政教，人物善恶。
即留内省，三宿乃归。
乙未，齐上皇渡河入济州。
是日，幼主禅位于大丞相任城王湝。
又为湝诏：尊上皇为无上皇，幼主为宋国天王。
令侍中斛律孝卿送禅文及玺绂于瀛州，孝卿即诣鄴。
周主诏： 去年大赦所未及之处，皆从赦例。 
齐洛州刺史独孤永业，有甲士三万，闻晋州败，请出兵击周，奏寝不报；永业愤慨。
又闻并州陷，乃遣子须达请降于周，周以永业为上柱国，封应公。
丙申，周以越王盛为相州总管。
齐上皇留胡太后于济州，使高阿那肱守济州关，觇候周师，自与穆后、冯淑妃、幼主、韩长鸾、邓长颙等数十人奔青州。
使内参田鹏鸾西出，参伺动静；周师获之，问齐主何在，绐云： 已去，计当出境。 
周人疑其不信，捶之。
每折一支，辞色愈厉，竟折四支而死。
上皇至青州，即欲入陈。
而高阿那肱密召周师，约生致齐主，屡启云： 周师尚远，已令烧断桥路。 
上皇由是淹留自宽。
周师至关，阿那肱即降之。
周师奄至青州，上皇囊金，系于鞍后，与后、妃、幼主等十余骑南走。己亥，至南邓村。尉迟勤追及，尽擒之，并胡太后送鄴。
庚子，周主诏： 故斛律光、崔季舒等，宜追加赠谥，并为改葬，子孙各随廕叙录。家口田宅没官者，并还之。 
周主指斛律光名曰： 此人在，朕安得至鄴！ 
辛丑，诏： 齐之东山、南园、三台，并可毁撤。
瓦木诸物，可用者悉以赐民。
山园之田，各还其主。 
二月，壬午，上耕藉田。
丙午，周主宴从官将士于齐太极殿，颁赏有差。
丁未，高纬至鄴，周主降价，以宾礼见之。
齐广宁王孝珩至沧州，以五千人会任城王湝于信都，共谋匡复，召募得四万馀人。
周主使齐王宪、柱国杨坚击之。
令高纬为手书招湝不从。
宪军至赵州，湝遣二谍觇之，候骑执以白宪。
宪集齐旧将，遍示之，谓曰： 吾所争者大，不在汝曹。
今纵汝还，仍充吾使。 
乃与湝书曰： 足下谍者为候骑所拘，军中情实，具诸执事。
战非上计，无待卜疑；守乃下策，或未相许。
已勒诸军分道并进，相望非远，凭轼有期。 不俟终日 ，所望知机也！ 
宪至信都，湝陈于城南以拒之。
湝所署领军尉相愿诈出略陈，遂以众降。
相愿，湝心腹也，众皆骇惧。
湝杀相愿妻子。
明日，复战，宪击破之，俘斩三万人，执湝及广宁王孝珩。
宪谓湝曰： 任城王何苦至此？ 
湝曰： 下官神武皇帝之子，兄弟十五人，幸而独存。逢宗社颠覆，今日得死，无愧坟陵。 
宪壮之，命归其妻子。
又亲为孝珩洗疮傅药，礼遇甚厚。
孝珩叹曰： 自神武皇帝以外，吾诸父兄弟，无一人至四十者，命也。
嗣君无独见之明，宰相非柱石之寄，恨不得握兵符，受斧钺，展我心力耳！ 
齐王宪善用兵，多谋略，得将士心。
齐人惮其威声，多望风沮溃。
刍牧不扰，军无私焉。
周主以齐降将封辅相为北朔州总管。
北朔州，齐之重镇，士卒骁勇。
前长史赵穆等谋执辅相迎任城王湝于瀛州，不果，乃迎定州刺史范阳王绍义。
绍义至马邑，自肆州以北二百八十余城皆应之。
绍义与灵州刺史袁洪猛引兵南出，欲取并州。
至新兴，而肆州已为周守，前队二仪同以所部降周。
周兵击显州，执刺史陆琼，复攻拔诸城。
绍义还保北朔州。
周东平公神举将兵逼马邑，绍义战败，北奔突厥，犹有众三千人。
绍义令曰： 欲还者从其意。 
于是辞去者大半。
突厥佗钵可汗常谓齐显祖为英雄天子，以绍义重踝，似之，甚见爱重；凡齐人在北者，悉以隶之。
于是齐之行台、州、镇，唯东雍州行台傅伏、营州刺史高宝宁不下，其馀皆入于周。
凡得州五十，郡一百六十二，县三百八十，户三百三万二千五百。
高宝宁者，齐之疏属，有勇略，久镇和龙，甚得夷、夏之心。
周主于河阳、幽、青、南兗、豫、徐、北朔、定置总管府，相、并二州各置宫及六府官。
周师之克晋阳也，齐使开府仪同三司纥奚永安求救于突厥，比至，齐已亡。
佗钵可汗处永安于吐谷浑使者之下，永安言于佗钵曰： 今齐国已亡，永安何用馀生！
欲闭气自绝，恐天下谓大齐无死节之臣；乞赐一刀，以显示远近。 
佗钵嘉之，赠马七十匹而归之。
梁主入朝于鄴。
自秦兼天下，无朝觐之礼，至是始命有司草具其事：致积，致饣气，设九傧、九介，受享于庙，三公、三孤、六卿致食，劳宾，还贽，致享，皆如古礼。
周主与梁主宴，酒酣，周主自弹琵琶。
梁主起舞，曰： 陛下既亲抚五弦，臣何敢不同百兽！ 
周主大悦，赐赉甚厚。
乙卯，周主自鄴西还。
三月，壬午，周诏： 山东诸军，各举明经干治者二人；若奇才异术，卓尔不群者，不拘此数。 
周主之擒尉相贵也，招齐东雍州刺史傅伏，伏不从。
齐人以伏为行台右仆射。
周主既克并州，复遣韦孝宽招之，令其子以上大将军、武乡公告身及金、马脑二酒钟赐伏为信。
伏不受，谓孝宽曰： 事君有死无贰。
此儿为臣不能竭忠，为子不能尽孝，人所雠疾，愿速斩之以令天下！ 
周主自鄴还，至晋州，遣高阿那肱等百余人临汾水召伏。
伏出军，隔水见之，问： 至尊今何在？ 
阿那肱曰： 已被擒矣。 
伏仰天大哭，帅众入城，于听事前北面哀号，良久，然后降。
周主见之曰： 何不早下？ 
伏流涕对曰： 臣三世为齐臣，食齐禄，不能自死，羞见天地！ 
周主执其手曰： 为臣当如此。 
乃以所食羊肋骨赐伏曰： 骨亲肉疏，所以相付。 
遂引使宿卫，授上仪同大将军。敕之曰： 若亟与公高官，恐归附者心动。
努力事朕，勿忧富贵。 
他日，又问： 前救河阴得何赏？ 
对曰： 蒙一转，授特进、永昌郡公。 
周主谓高纬曰： 朕三年教战，决取河阴。
正为傅伏善守，城不可动，遂敛军而退。
公当时赏功，何其薄也！ 
夏，四月，乙巳，周主至长安，置高纬于前，列其王公于后，车舆、旗帜、器物，以次陈之。
备大驾，布六军，奏凯乐，献俘于太庙。
观者皆称万岁。
戊申，封高纬为温公，齐之诸王三十余人，皆受封爵。
周主与齐君臣饮酒，令温公起舞。
高延宗悲不自持，屡欲仰药，其傅婢禁止之。
周主以李德林为内史上士，自是诏诰格式用山东人物，并以委之。
帝从容谓群臣曰： 我常日唯闻李德林名，复见其为齐朝作诏书移檄，正谓是天上人；岂言今日得其驱使。 
神武公纥豆陵毅对曰： 臣闻麒麟凤皇，为王者瑞，可以德感，不可力致。
麒麟凤皇，得之无用。岂如德林，为瑞且有用哉！ 
帝大笑曰： 诚如公言。 
己巳，周主享太庙。
五月，丁丑，周以谯王俭为大冢宰。
庚辰。以杞公亮为大司徒，郑公达奚震为大宗伯，梁公侯莫陈芮为大司马，应公独孤永业为大司寇，郑公韦孝宽为大司空。
己丑，周主祭方丘。
诏以 路寝会义、崇信、含仁、云和、思齐诸殿，皆晋公护专政时所为，事穷壮丽，有逾清庙，悉可毁撤。
雕斫之物，并赐贫民。
缮造之宜，务从卑朴。 
戊戌，又诏： 并、鄴诸堂殿壮丽者准此。 
臣光曰：周高祖可谓善处胜矣！
他人胜则益奢，高祖胜而愈俭。
六月，丁卯，周主东巡。
秋，七月，丙戌，幸洛州。
八月，壬寅，议定权衡度量，颁之于四方。
初，魏虏西凉之人，没为隶户，齐氏因之，仍供厮役。
周主灭齐，欲施宽惠，诏曰： 罪不及嗣，古有定科。
杂役之徒，独异常宪，一从罪配，百代不免，罚既无穷，刑何以措！
凡诸杂户，悉放为民。 
自是无复杂户。
甲子，郑州获九尾狐，已死，献其骨。
周主曰： 瑞应之来，必彰有德。
若五品时叙，四海和平，乃能致此。
今无其时，恐非实录。 
命焚之。
九月，戊寅，周制： 庶人已上，唯听衣绸、绵绸、丝布、圆绫、纱、绢、绡、葛、布等九种，余悉禁之。
朝祭之服，不拘此制。 
冬，十月，戊申，周主如鄴。
上闻周人灭齐，欲争徐、兗，诏南兗州刺史、司空吴明彻督诸军伐之，以其世子戎昭、将军惠觉摄行州事。
明彻军至吕梁，周徐州总管梁士彦帅众拒战，戊午，明彻击破之。
士彦婴城自守，明彻围之。
帝锐意以为河南指麾可定。
中书通事舍人蔡景历谏曰： 师老将骄，不宜过穷远略。 
帝怒，以为沮众，出为豫章内史。
未行，有飞章劾景历在省赃污狼籍，坐免官，削爵土。
周改葬德皇帝于冀州，周主服缞，哭于太极殿；百官素服。
周人诬温公高纬与宜州刺史穆提婆谋反，并其宗族皆赐死。
众人多自陈无之，高延宗独攘袂泣而不言，以椒塞口而死。
唯纬弟仁英以清狂，仁雅以瘖疾得免，徙于蜀。
其余亲属，不杀者散配西土，皆死于边裔。
周主以高湝妻卢氏赐其将斛斯征。
卢氏蓬首垢面，长斋，不言笑。
征放之，乃为尼。
齐后、妃贫者，至以卖烛为业。
十一月，壬申，周立皇子衍为道王，兑为蔡王。
癸酉，周遣上大将军王轨将兵救徐州。
初，周人败齐师于晋州，乘胜逐北。齐人所弃甲仗，未暇收敛，稽胡乘间窃出，并盗而有之。
仍立刘蠡升之孙没鐸为主，号圣武皇帝，改元石平。
周人既克关东，将讨稽胡，议欲穷其巢穴。
齐王宪曰： 步落稽种类既多，又山谷险绝，王师一举，未可尽除。
且当剪其魁首，余加慰抚。 
周主从之，以宪为行军元帅，督诸军讨之。
至马邑，分道俱进。
没鐸分遣其党天柱守河东，穆支守河西，据险以拒之。
宪命谯王俭击天柱，滕王逌击穆支，并破之，斩首万馀级。
赵王招击没鐸，擒之，馀众皆降。
周诏： 自永熙三年以来，东土之民掠为奴婢，及克江陵之日，良人没为奴婢者，并放为良。 
又诏： 后宫唯置妃二人，世妇三人，御妻三人，此外皆减之。 
周主性节俭，常服布袍，寝布被，后宫不过十馀人；每行兵，亲在行陈，步涉山谷，人所不堪；抚将士有恩，而明察果断，用法严峻。由是将士畏威而乐为之死。
己亥晦，日有食之。
周初行《刑书要制》：群盗赃一匹，及正、长隐五丁、若地顷以上，皆死。
十二月，戊申，新作东宫成，太子徙居之。
庚申，周主如并州，移并州军民四万户于关中。
戊辰，废并州宫及六府。
高宝宁自黄龙上表劝进于高绍义，绍义遂称皇帝，改元武平，以宝宁为丞相。
突厥佗钵可汗举兵助之。
高宗宣皇帝中之下太建十年春，正月，壬午，周主幸鄴；辛卯，幸怀州；癸巳，幸洛州。
置怀州宫。
二月，甲辰，周谯孝王俭卒。
丁巳，周主还长安。
吴明彻围周彭城，环列舟舰于城下，攻之甚急。
王轨引兵轻行，据淮口，结长围，以铁锁贯车轮数百，沈之清水，以遏陈船归路，军中恟惧。
谯州刺史萧摩诃言于明彻曰： 闻王轨始锁下流，其两端筑城，今尚未立，公若见遣击之，彼必不敢相拒。
水路未断，贼势不坚；彼城若立，则吾属必为虏矣。
明彻奋髯曰： 搴旗陷陈，将军事也；长算远略，老夫事也。 
摩诃失色而退。
一旬之间，水路遂断。
周兵益至，诸将议破堰拔军，以舫载马而去。马主裴子烈曰： 若破堰下船，船必倾倒，不如先遣马出。 
时明彻苦背疾甚笃，萧摩诃复请曰： 今求战不得，进退无路。
若潜军突围，未足为耻。
愿公帅步卒、乘马舆徐行，摩诃领铁骑数千驱驰前后，必当使公安达京邑。 
明彻曰： 弟之此策，乃良图也。
然步军既多，吾为总督，必须身居其后，相帅兼行。
弟马军宜须在前，不可迟缓。 
摩诃因帅马军夜发。
甲子，明彻决堰，乘水势退军。冀以入淮。
至清口，水势渐微，舟舰并碍车轮，不复得过。
王轨引兵围而蹙之，众溃。
明彻为周人所执，将士三万并器械辎重皆没于周。
萧摩诃以精骑八十居前突围，众骑继之，比旦，达淮南，与将军任忠、周罗独全军得还。
初，帝谋取彭、汴，以问五兵尚书毛喜，对曰： 淮左新平，边民未辑。
周氏始吞齐国，难与争锋。
且弃舟戢之工，践车骑之地，去长就短，非吴人所便。
臣愚以为不若安民保境，寝兵结好，斯久长之术也。 
及明彻败，帝谓喜曰： 卿言验于今矣。 
即日，召蔡景历，复以为征南咨议参军。
周主封吴明彻为怀德公，位大将军。
明彻忧愤而卒。
乙丑，周以越王盛为大冢宰。
三月，戊辰，周于蒲州置宫，废同州及长春二宫。
甲戌，周主初服常冠，以皁纱全幅向后襆发，仍裁为四脚。
丙子，命中军大将军、开府仪同三司淳于量为大都督，总水陆诸军事，镇西将军孙瑒督荆、郢诸军，平北将军樊毅都督清口上至荆山缘淮诸军，宁远将军任忠都督寿阳、新蔡、霍州诸军，以备周。
乙酉，大赦。
壬辰，周改元宣政。
夏，四月，庚申，突厥寇周幽州，杀掠吏民。
戊午，樊毅遣军渡淮北，对清口筑城。
壬戌，清口城不守。
五月，己丑，周高祖帅诸军伐突厥，遣柱国原公姬愿、东平公神举等将兵五道俱入。
癸巳，帝不豫，留止云阳宫；丙申，诏停诸军。
驿召宗师宇文孝伯赴行在所，帝执其手曰： 吾自量必无济理，以后事付君。 
是夜，授孝伯司卫上大夫，总宿卫兵。
又令驰驿入京镇守，以备非常。
六月，丁酉朔，帝疾甚，还长安；是夕殂，年三十六。
戊戌，太子即位。
尊皇后阿史那氏为皇太后。
宣帝始立，即逞奢欲。
大行在殡，曾无戚容，扪其杖痕，大骂曰： 死晚矣！ 
阅视高祖宫人，逼为淫欲。
超拜吏部下大夫郑译为开府仪同大将军、内史中大夫，委以朝政。
己未，葬武皇帝于孝陵，庙号高祖。
既葬，诏内外公除，帝及六宫皆议即吉。
京兆郡丞乐运上疏，以为 葬期既促，事讫即除，太为汲汲。 
帝不从。
帝以齐炀王宪属尊望重，忌之。
谓宇文孝伯曰： 公能为朕图齐王，当以其官相授。 
孝伯叩头曰： 先帝遗诏，不许滥诛骨肉。
齐王，陛下为叔父，功高德茂，社稷重臣。陛下若无故害之，臣又顺旨曲从，则臣为不忠之臣，陛下为不孝之子矣。 
帝不怿，由是疏之。
乃与开府仪同大将军于智、郑译等密谋之，使智就宅候宪，因告宪有异谋。
甲子，帝遣宇文孝伯语宪，欲以宪为太师，宪辞让。
又使孝伯召宪，曰： 晚与诸王俱入。 
既至殿门，宪独被引进。
帝先伏壮士于别室，至，即执之。
宪自辨理，帝使于智证宪，宪目光如炬，与智相质。
或谓宪曰： 以王今日事势，何用多言！ 
宪曰： 死生有命，宁复图存！
但老母在堂，恐留兹恨耳！ 
因掷笏于地。
遂缢之。
帝召宪僚属，使证成宪罪。
参军勃海李纲，誓之以死，终无桡辞。
有司以露车载宪尸而出，故吏皆散，唯李纲抚棺号恸，躬自瘗之，哭拜而去。
又杀上大将军王兴、上开府仪同大将军独孤熊、开府仪同大将军豆卢绍，皆素与宪亲善者也。
帝既诛宪而无名，乃云与兴等谋反，时人谓之 伴死 。
以于智为柱国，封齐公，以赏之。
闰月，乙亥，周主立妃杨氏为皇后。
辛巳，周以赵王招为太师，陈王纯为太傅。
齐范阳王绍义闻周高祖殂，以为得天助。
幽州人卢昌期，起兵据范阳，迎绍义，绍义引突厥兵赴之。
周遣柱国东平公神举将兵讨昌期。
绍义闻幽州总管出兵在外，欲乘虚袭蓟，神举遣大将军宇文恩将四千人救之，半为绍义所杀。
会神举克范阳，擒昌期。绍义闻之，素衣举哀，还入突厥。
高宝宁帅夷、夏数万骑救范阳，至潞水，闻昌期死，还，据和龙。
秋，七月，周主享太庙；丙午，祀圜丘。
庚戌，周以小宗伯斛斯征为大宗伯。
壬戌，以亳州总管杨坚为上柱国、大司马。
癸亥，周主尊所生母李氏为帝太后。
八月，丙寅，周主祀西郊；壬申，如同州。
以大司徒杞公亮为安州总管，上柱国长孙览为大司徒，杨公王谊为大司空。
丙戌，以永昌公椿为大司寇。
九月，乙巳，立方明坛于娄湖。
戊申，以扬州刺史始兴王叔陵为王官伯，临盟百官。
庚戌，周主封其弟元为荆王。
周主诏： 诸应拜者，皆以三拜成礼。 
甲寅，上幸娄湖誓众。
乙卯，分遣大使以盟誓班下四方，上下相警戒。
冬，十月，癸酉，周主还长安。
以大司空王谊为襄州总管。
戊子，以尚书左仆射陆缮为尚书仆射。
十一月，突厥寇周边，围酒泉，杀掠吏民。
十二月，甲子，周以毕王贤为大司空。
己丑，周以河阳总管滕王逌为行军元帅，帅众入寇。
高宗宣皇帝中之下太建十一年
春，正月，癸巳，周主受朝于露门，始与群臣服汉、魏衣冠；大赦，改元大成。
置四辅官：以大冢宰越王盛为大前疑，相州总管蜀公尉迟迥为大右弼，申公李穆为大左辅，大司马随公杨坚为大后承。
周主之初立也，以高祖《刑书要制》为太重而除之，又数行赦宥。
京兆郡丞乐运上疏，以为： 《虞书》所称 眚灾肆赦 ，谓过误为害，当缓赦之。《吕刑》云： 五刑之疑有赦。 谓刑疑从罚，罚疑从免也。
谨寻经典，未有罪无轻重，溥天大赦之文。
大尊岂可数施非常之惠，以肆奸宄之恶乎！ 
帝不纳。
既而民轻犯法，又自以奢淫多过失，恶人规谏，欲为威虐，慑服群下。
乃更为《刑经圣制》，用法益深，大醮于正武殿，告天而行之。
密令左右伺察群臣，小有过失，辄行诛谴。
又，居丧才逾年，即恣声乐，鱼龙百戏，常陈殿前，累日继夜，不知休息；多聚美女以实后宫，增置位号，不可详录。游宴沉湎，或旬日不出，群臣请事者，皆因宦者奏之。
于是乐运舆榇诣朝堂，陈帝八失：其一，以为 大尊比来事多独断，不参诸宰辅，与众共之 。
其二， 搜美女以实后宫，仪同以上女不许辄嫁，贵贱同怨 。
其三， 大尊一入后宫，数日不出，所须闻奏，多附宦者 。
其四， 下诏宽刑，未及半年，更严前制 。
其五， 高祖斫雕为朴，崩未逾年，而遽穷奢丽 。
其六， 徭赋下民，以奉俳优角抵 。
其七， 上书字误者，即治其罪，杜献书之路 。
其八， 玄象垂诫，不能咨诹善道，修布德政 。 若不革兹八事，臣见周庙不血食矣。 
帝大怒，将杀之。
朝臣恐惧，莫有救者。
内史中大夫洛阳元岩汉曰： 臧洪同死，人犹愿之，况比干乎！
若乐运不免，吾将与之俱毙。 
乃诣阁请见，曰： 乐运不顾其死，欲以求名。
陛下不如劳而遣之，以广圣度。 
帝颇感悟。
明日，召运，谓曰： 朕昨夜思卿所奏，实为忠臣。 
赐御食而罢之。
癸卯，周立皇子阐为鲁王。
甲辰，周主东巡；丙午，以许公宇文善为大宗伯。
戊午，周主至洛阳；立鲁王阐为皇太子。
二月，癸亥，上耕藉田。
周下诏，以洛阳为东京；发山东诸州兵治洛阳宫，常役四万人。
徒相州六府于洛阳。
周徐州总管王轨，闻郑译用事，自知及祸，谓所亲曰： 吾昔在先朝，实申社稷至计。
今日之事，断可知矣。
此州控带淮南，邻接强寇，欲为身计，易如反掌。
但忠义之节，不可亏违，况荷先帝厚恩，岂可以获罪于嗣主，遽忘之邪！
正可于此待死，冀千载之后，知吾此心耳！ 
周主从容问译曰： 我脚杖痕，谁所为也？ 
对曰： 事由乌丸轨、宇文孝伯。 
因言轨捋须事。
帝使内史杜庆信就州杀轨，元岩不肯署诏。
御正中大夫颜之仪切谏，帝不听，岩进继之，脱巾顿颡，三拜三进。
帝曰： 汝欲党乌丸轨邪？ 
岩曰： 臣非党轨，正恐滥诛失天下之望。 
帝怒，使阉竖搏其面。
轨遂死，岩亦废于家。
远近知与不知，皆为轨流涕。
之仪，之推之弟也。
周主之为太子也，上柱国尉迟运为宫正，数进谏，不用；又与王轨、宇文孝伯、宇文神举皆为高祖所亲待，太子疑其同毁己。
及轨死，运惧，私谓孝伯曰： 吾徒必不免祸，为之奈何？ 
孝伯曰： 今堂上有老母，地下有武帝。为臣为子，知欲何之！
且委质事人，本徇名义；谏而不入，死焉可逃！
足下若为身计，宜且远之。 
于是运求出为秦州总管。
他日，帝托以齐王宪事让孝伯曰： 公知齐王谋反，何以不言？ 
对曰： 臣知齐王忠于社稷，为群小所谮，言必不用，所以不言。
且先帝付嘱微臣，唯令辅导陛下。
今谏而不从，实负顾托。
以此为罪，是所甘心。 
帝大惭，俯首不语，命将出，赐死于家。
时宇文神举为并州刺史，帝遣使就州鸩杀之。
尉迟运至秦州，亦以忧死。
周罢南伐诸军。
突厥佗钵可汗请和于周，周主以赵王招女为千金公主，妻之，且命执送高绍义；佗钵不从。
辛巳，周宣帝传位于太子阐，大赦，改元大象，自称天元皇帝，所居称 天台 ，冕二十四旒，车服旗鼓皆倍于前王之数。
皇帝称正阳宫，置纳言、御正、诸卫等官，皆准天台。
尊皇太后为天元皇太后。
天元既传位，骄侈弥甚，务自尊大，无所顾惮，国之仪典，率情变更。每对臣下自称为天、用樽、彝、珪、瓚以饮食。令群臣朝天台者，致斋三日，清身一日。
既自比上帝，不欲群臣同己，常自带绶，及冠通天冠，加金附蝉，顾见侍臣弁上有金蝉及王公有绶者，并令去之。
不听人有 天 、 高 、 上 、 大 之称，官名有犯，皆改之。
改姓高者为 姜 ，九族称高祖者为 长祖 。
又令天下车皆以浑木为轮。
禁天下妇人不得施粉黛，自非宫人，皆黄眉墨汝。
每召侍臣论议，唯欲兴造变革，未尝言及政事。
游戏无常，出入不节，羽仪仗卫，晨出夜还，陪侍之官，皆不堪命。
自公卿以下，常被楚挞。
每捶人，皆以百二十为度，谓之 天杖 ，其后又加至二百四十。
宫人内职亦如之，后、妃、嫔、御，虽被宠幸，亦多杖背。
于是内外恐怖，人不自安，皆求苟免，莫有固志，重足累息，以逮于终。
戊子，周以越王盛为太保，尉迟迥为大前疑，代王达为大右弼。
辛卯，徙鄴城《石经》于洛阳。
诏： 河阳、幽、相、豫、亳、青、徐七总管，并受东京六府处分。 
三月，庚申，天元还长安，大陈军伍，亲擐甲胄，入自青门，静帝备法驾以从。
夏，四月，壬戌朔，立妃硃氏为天元帝后。
后，吴人，本出寒微，生静帝，长于天元十余岁，疏贱无宠，以静帝故，特尊之。
乙巳，周主祠太庙。
壬午，大醮于正武殿。
五月，辛亥，以襄国郡为赵国，济南郡为陈国，武当、安富二郡为越国，上党郡为代国，新野郡为滕国，邑各万户；令赵王招、陈王纯、越王盛、代王达、滕王逌并之国。
随公杨坚私谓大将军汝南公庆曰： 天元实无积德；视其相貌，寿亦不长。
又，诸籓微弱，各令就国，曾无深根固本之计。
羽翮既剪，何能及远哉！ 
庆，神举之弟也。
突厥寇周并州。
六月，周发山东诸民修长城。
秋，七月，庚寅，周以杨坚为大前疑，柱国司马消难为大后承。
辛卯，初用大货六铢钱。
丙申，周纳司马消难女为正阳宫皇后。
己酉，周尊天元帝太后李氏为天皇太后，壬子，改天元皇后硃氏为天皇后，立妃元氏为天右皇后，陈氏为天左皇后，凡四后云。
元氏，开府仪同大将军晟之女；陈氏，大将军山提之女也。
八月，庚申，天元如同州。
丁卯，上阅武于大壮观。
命都督任忠帅步骑十万陈于玄武湖，都督陈景帅楼舰五百出瓜步江，振旅而还。
壬申，周天元还长安。
甲戌，以陈山提、元晟并为上柱国。
戊寅，上还宫。
豫章内史南康王方泰，在郡秩满，纵火延烧邑居，因行暴掠，驱录富人，征求财贿。
上阅武，方泰当从，启称母疾不行，而微服往民间淫人妻，为州所录。
又帅人仗抗拒，伤禁司，为有司所奏。
上大怒，下方泰狱，免官，削爵土，寻而复旧。
壬午，周以上柱国毕王贤为太师，郇公韩业为大左辅。
九月，乙卯，以酆王贞为大冢宰。
以郧公韦孝宽为行军元帅，帅行军总管杞公亮、郕公梁士彦寇淮南。
仍遣御正杜杲、礼部薛舒来聘。
冬，十月，壬戌，周天元幸道会苑，大醮，以高祖配醮。
初复佛像及天尊像，天元与二像俱南面坐，大陈杂戏，令长安士民纵观。
甲戌，以尚书仆射陆缮为尚书左仆射。
十一月，辛卯，大赦。
周韦孝宽分遣杞公亮自安陆攻黄城，梁士彦攻广陵。
甲午，士彦至肥口。
乙未，周天元如温汤。
戊戌，周军进围寿阳。
周天元如同州。
诏开府仪同三司、南兗州刺史淳于量为上流水军都督，中领军樊毅都督北讨诸军事，左卫将军任忠都督北讨前军事，前丰州刺史皋文奏帅步骑三千趣阳平郡。
壬寅，周天元还长安。
癸卯，任忠帅步骑七千趣秦郡；丙午，仁威将军鲁广达帅众入淮；是日，樊毅将水军二万自东关入焦湖，武毅将军萧摩诃帅步骑趣历阳。
戊申，韦孝宽拔寿阳，杞公亮拔黄城，梁士彦拔广陵；辛亥，又取霍州。
癸丑，以扬州刺史始兴王叔陵为大都督，总水步众军。
丁巳，周铸永通万国钱，一当千，与五行大布并行。
十二月，戊午，周天元以灾异屡见，舍仗卫，如天兴宫。
百官上表，劝复寝膳。
甲子，还宫，御正武殿，集百官及宫人、外命妇，大列伎乐，初作乞寒胡戏。
乙丑，南、北兗、晋三州及盱眙、山阳、阳平、马头、秦、历阳、沛、北谯、南梁等九郡民并自拔还江南。
周又取谯、北徐州。
自是江北之地尽没于周。
周天元如洛阳，亲御驿马，日行三百里，四皇后及文武侍卫数百人并乘驲以从。
仍令四后方驾齐驱，或有先后，辄加谴责，人马顿仆，相及于道。
癸酉，遣平北将军沈恪、电威将军裴子烈镇南徐州，开远将军徐道奴镇栅口，前信州刺史杨宝安镇白下。
戊寅，以中领军樊毅都督荆、郢、巴、武四州水陆诸军事。
己卯，周天元还长安。
贞毅将军汝南周法尚，与长沙王叔坚不相能。叔坚谮之于上，云其欲反。上执其兄定州刺史法僧，发兵将击法尚。
法尚奔周，周天元以为开府仪同大将军、顺州刺史，上遣将军樊猛济江击之。
法尚遣部曲督韩朗诈降于猛，曰： 法尚部兵不愿降北，人皆窃议，欲叛还。
若得军来，自当倒戈。 
猛以为然，引兵急趋之。
法尚阳为畏惧，自保江曲，战而伪走，伏兵邀之。猛仅以身免，没者几八千人。
