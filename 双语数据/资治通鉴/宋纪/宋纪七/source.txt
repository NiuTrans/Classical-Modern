起强圉大渊献，尽上章摄提格，凡四年。
太祖文皇帝中之下元嘉二十四年
春，正月，甲戌，大赦。
魏吐京胡及山胡曹仆浑等反；二月，征东将军武昌王提等讨平之。
癸未，魏主如中山。
魏师之克敦煌也，沮渠牧犍使人斫开府库，取金玉及宝器，因不复闭。小民争入盗取之，有司索盗不获。
至是，牧犍所亲及守藏者告之，且言牧犍父子多蓄毒药，潜杀人前后以百数；姊妹皆学左道。
有司索牧犍家，得所匿物。
魏主大怒，赐沮渠昭仪死，并诛其宗族，唯沮渠祖以先降得免。
又有告牧犍犹与故臣民交通谋反者，三月，魏主遣崔浩就第赐牧犍死，谥曰哀王。
魏人徙定州丁零三千家于平城。
六月，魏西征诸将扶风公处真等八人，坐盗没军资及虏掠赃各千万计，并斩之。
初，上以货重物轻，改铸四铢钱。民多翦凿古钱，取铜盗铸。
上患之。录尚书事江夏王义恭建议，请以大钱一当两。
右仆射何尚之议曰： 夫泉贝之兴，以估货为本，事存交易，岂假多铸！
数少则币重，数多则物重，多少虽异，济用不殊。
况复以一当两，徒崇虚价者邪？
若今制遂行，富人之赀自倍，贫者弥增其困，惧非所以使之均壹也。 
上卒从义恭议。
秋，八月，乙未，徐州刺史衡阳文王义季卒。
义季自彭城王义康之贬，遂纵酒不事事。
帝以书诮责，且戒之，义季犹酣饮自若，以至成疾而终。
魏乐安宣王范卒。
冬，十月，壬午，胡籓之子诞世杀豫章太守桓隆之，据郡反，欲奉前彭城王义康为主；前交州刺史檀和之去官归，过豫章，击斩之。
十一月，甲寅，封皇子浑为汝阴王。
十二月，魏晋王伏罗卒。
杨文德据葭芦城，招诱氐、羌，武都等五郡氐皆应之。
太祖文皇帝中之下元嘉二十五年
春，正月，魏仇池镇将皮豹子帅诸军击之。
文德兵败，弃城奔汉中。
豹子收其妻子、僚属、军资及杨保宗所尚魏公主而还。
初，保宗将叛，公主劝之。
或曰： 奈何叛父母之国？ 
公主曰： 事成，为一国之母，岂比小县公主哉！ 
魏主赐之死。
杨文德坐失守，免官，削爵土。
二月，癸卯，魏主如定州，罢塞围役者；遂如上党，诛潞县叛民二千馀家，徙河西离石民五千馀家于平城。
闰月，己酉，帝大蒐于宣武场。
初，刘湛既诛，庾炳之遂见宠任，累迁吏部尚书，势倾朝野。
炳之无文学，性强急轻浅。
既居选部，好诟詈宾客，且多纳货赂，士大夫皆恶之。
炳之留令史二人宿于私宅，为有司所纠。
上薄其过，欲不问。仆射何尚之因极陈炳之之短曰： 炳之见人有烛盘、佳驴，无不乞匄；选用不平，不可一二；交结朋党，构扇是非，乱俗伤风，过于范晔，所少，贼一事耳。
纵不加罪，故宜出之。 
上欲以炳之为丹阳尹。
尚之曰： 炳之蹈罪负恩，方复有尹京赫赫之授，乃更成其形势也。
古人云： 无赏无罚，虽尧、舜不能为治。 
臣昔启范晔，亦惧犯颜，苟曰愚怀，九死不悔。
历观古今，未有众过藉藉，受货数百万，更得高官厚禄如炳之者也。 
上乃免炳之官，以徐湛之为丹阳尹。
彭城太守王玄谟上言： 彭城要兼水陆，请以皇子抚临州事。 
夏，四月，乙卯，以武陵王骏为安北将军、徐州刺史。
五月，甲戌，魏以交趾公韩拔为鄯善王，镇鄯善，赋役其民，比之郡县。
当两大钱行之经时，公私不以为便；己卯，罢之。
六月，丙寅，荆州刺史南谯王义宣进位司空。
辛酉，魏主如广德宫。
秋，八月，甲子，封皇子彧为淮阳王。
西域般悦国去平城万有馀里，遣使诣魏，请与魏东西合击柔然。
魏主许之，中外戒严。
九月，辛未，以尚书右仆射何尚之为左仆射，领军将军沈演之为吏部尚书。
丙戌，魏主如阴山。
魏成周公万度归击焉耆，大破之，焉耆王鸠尸卑那奔龟兹。
魏主诏唐和与前部王车伊洛帅所部兵会度归讨西域。
和说降柳驴等六城，因共击波居罗城，拔之。
冬，十月，辛丑，魏弘农昭王奚斤卒，子它观袭。
魏主曰： 斤关西之败，罪固当死；朕以斤佐命先朝，复其爵邑，使得终天年，君臣之分亦足矣。 
乃降它观爵为公。
癸亥，魏大赦。
十二月，魏万度归自焉耆西讨龟兹，留唐和镇焉耆。
柳驴戍主乙直伽谋叛，和击斩之，由是诸胡咸附，西域复平。
魏太子朝于行宫，遂从伐柔然。至受降城，不见柔然，因积粮于城内，置戍而还。
太祖文皇帝中之下元嘉二十六年
春，正月，戊辰朔，魏主飨群臣于漠南。
甲戌，复伐柔然。
高凉王那出东道，略阳王羯儿出西道，魏主与太子出涿邪山，行数千里。
柔然处罗可汗恐惧，远遁。
二月，己亥，上如丹徒，谒京陵。
三月，丁巳，大赦。
募诸州乐移者数千家以实京口。
庚寅，魏主还平城。
夏，五月，壬午，帝还建康。
庚寅，魏主如阴山。
帝欲经略中原，群臣争献策以迎合取宠。
彭城太守王玄谟尤好进言，帝谓侍臣曰： 观玄谟所陈，令人有封狼居须意。 
御史中丞袁淑言于上曰： 陛下今当席卷赵、魏，检玉岱宗；臣逢千载之会，愿上封禅书。 
上悦。
淑，耽之曾孙也。
秋，七月，辛未，以广陵王诞为雍州刺史。
上以襄阳外接关、河，欲广其资力，乃罢江州军府，文武悉配雍州；湘州入台租税，悉给襄阳。
九月，魏主伐柔然。高凉王那出东道，略阳王羯儿出中道。
柔然处罗可汗悉国中精兵围那数十里；那掘堑坚守，相持数日。
处罗数挑战，辄为那所败。
以那众少而坚，疑大军将至，解围夜去。
那引兵追之，九日九夜。
处罗益惧，弃辎重，逾穹隆岭远遁。
那收其辎重，引军还，与魏主会于广泽。
略阳王羯儿收柔然民畜凡百馀万。
自是柔然衰弱，屏迹不敢犯魏塞。
冬，十二月，戊申，魏主还平城。
沔北诸山蛮寇雍州，建威将军沈庆之帅后军中兵参军柳元景、随郡太守宗悫等二万人讨之，八道俱进。
先是，诸将讨蛮者皆营于山下以迫之，蛮得据山发矢石以击，官军多不利。
庆之曰： 去岁蛮田大稔，积谷重岩，不可与之旷日相守也。
不若出其不意，冲其腹心，破之必矣。 
乃命诸军斩木登山，鼓噪而前，群蛮震恐。
因其恐而击之，所向奔溃。
太祖文皇帝中之下元嘉二十七年
春，正月，乙酉，魏主如洛阳。
沈庆之自冬至春，屡破雍州蛮。因蛮所聚谷以充军食，前后斩首三千级，虏二万八千馀口，降者二万五千馀户。
幸诸山大羊蛮凭险筑城，守御甚固。
庆之击之，命诸军连营于山中，开门相通，各穿池于营内，朝夕不外汲。
顷之，风甚，蛮潜兵夜来烧营。
诸军以池水沃火，多出弓弩夹射之，蛮兵散走。
蛮所据险固，不可攻，庆之乃置六戍以守之。
久之，蛮食尽，稍稍请降；悉迁于建康以为营户。
魏主将入寇。
二月，甲午，大猎于梁川。
帝闻之，敕淮、泗诸郡： 若魏寇小至，则各坚守；大至，则拔民归寿阳。 
边戍侦候不明，辛亥，魏主自将步骑十万奄至。
南顿太守郑琨、颍川太守郭道隐并弃城走。
是时，豫州刺史南平王铄镇寿阳，遣左军行参军陈宪行汝南郡事，守悬瓠，城中战士不满千人，魏主围之。
三月，以军兴，减内外百官俸三分之一。
魏人昼夜攻悬瓠，多作高楼，临城以射之，矢下如雨。
城中负户以汲，施大钩于冲车之端以牵楼堞，坏其南城。
陈宪内设女墙，外立木栅以拒之。
魏人填堑，肉薄登城，宪督厉将士苦战，积尸与城等。
魏人乘尸上城。短兵相接，宪锐气愈奋，战士无不一当百，杀伤万计，城中死者亦过半。
魏主遣永昌王仁将步骑万馀，驱所掠六郡生口北屯汝阳。
时徐州刺史武陵王骏镇彭城，帝遣间使命骏发骑，赍三日粮袭之。
骏发百里内马得千五百匹，分为五军，遣参军刘泰之帅安北骑兵行参军垣谦之、田曹行参军臧肇之、集曹行参军尹定、武陵左常侍杜幼文、殿中将军程天祚等将之，直趋汝阳。
魏人唯虎救兵自寿阳来，不备彭城。
丁酉，泰之等潜进击之，杀三千馀人，烧其辎重，魏人奔散，诸生口悉得东走。
魏人侦知泰之等兵无后继，复引兵击之。
垣谦之先退，士卒惊乱，弃仗走。
泰之为魏人所杀，肇之溺死，天祚为魏所擒，谦之、定、幼文及士卒免者九百馀人，马还者四百匹。
魏主攻悬瓠四十二日，帝遣南平内史臧质诣寿阳，与安蛮司马刘康祖共将兵救悬瓠。
魏主遣殿中尚书任城公乞地真逆拒之。质等击斩乞地真。
康祖，道锡之从兄也。
夏，四月，魏主引兵还。癸卯，至平城。
壬子，安北将军武陵王骏降号镇军将军，垣谦之伏诛，尹定、杜幼文付尚方；以陈宪为龙骧将军、汝南、新蔡二郡太守。
魏主遗帝书曰： 前盖吴反逆，扇动关、陇。
彼复使人就而诱之，丈夫遗以弓矢，妇人遗以环钏；是曹正欲谲诳取赂，岂有远相服从之理！
为大丈夫，何不自来取之，而以货诱我边民？
募往者复除七年，是赏奸也。
我今来至此土所得多少，孰与彼前后得我民邪？
 彼若欲存刘氏血食者，当割江以北输之，摄守南渡。如此，当释江南使彼居之。
不然，可善敕方镇、剌史、守宰严供帐之具，来秋当往取扬州。
大势已至，终不相纵。
彼往日北通蠕蠕，西结赫连、沮渠、吐谷浑，东连冯私、高丽。凡此数国，我皆灭之。
以此而观，彼岂能独立！
 蠕蠕吴提、吐贺真皆已死，我今北征，先除有足之寇。彼若不从命，来秋当复往取之；以彼无足，故不先讨耳。
我往之日，彼作何计，为握堑自守，为筑垣以自障也？我当显然往取扬州，不若彼翳行窃步也。
彼来侦谍，我已擒之，复纵还。
其人目所尽见，委曲善问之。
 彼前使裴方明取仇池，既得之，疾其勇功，已不能容；有臣如此尚杀之，乌得与我校邪！
彼非我敌也。
彼常欲与我一交战，我亦不痴，复非苻坚，何时与彼交战？
昼则遣骑围绕，夜则离彼百里外宿；吴人正有斫营伎，彼募人以来，不过行五十里，天已明矣。
彼募人之首，岂得不为我有哉！
 彼公时旧臣虽老，犹有智策，知今已杀尽，岂非天资我邪！
取彼亦不须我兵刃，此有善咒婆罗门，当使鬼缚以来耳。 
侍中、左卫将军江湛迁吏部尚书。
湛性公廉，与仆射徐湛之并为上所宠信，时称 江徐 。
魏司徒崔浩，自恃才略及魏主所宠任，专制朝权，尝荐冀、定、相、幽、并五州之士数十人，皆起家为郡守。
太守晃曰： 先征之人，亦州郡之选也；在职已久，勤劳未答，宜先补郡县，以新征者代为郎吏。
且守令治民，宜得更事者。 
浩固争而遣之。
中书侍郎、领著作郎高允闻之，谓东宫博士管恬曰： 崔公其不免乎！
苟遂其非而校胜于上，将何以堪之！ 
魏主以浩监秘书事，使与高允等共撰《国记》，曰： 务从实录。 
著作令史闵湛、郗标，性巧佞，为浩所宠信。浩尝注《易》及《论语》、《诗》、《书》，湛、标上疏言： 马、郑、王、贾不如浩之精微，乞收境内诸书，班浩所注，令天下习业。
并求敕浩注《礼传》，令后生得观正义。 
浩亦荐湛、标有著述才。
湛、标又劝浩刊所撰《国史》于石，以彰直笔。
高允闻之，谓著作郎宗钦曰： 湛、标所营，分寸之间，恐为崔门万世之祸，吾徒亦无噍类矣！ 
浩竟用湛、标议，刊石立于郊坛东，方百步，用功三百万。
浩书魏之先世，事皆详实，列于衢路，往来见者咸以为言。北人无不忿恚，相与谮浩于帝，以为暴扬国恶。
帝大怒，使有司案浩及秘书郎吏等罪状。
初，辽东公翟黑子有宠于帝，奉使并州，受布千匹。事觉，黑子谋于高允曰： 主上问我，当以实告，为当讳之？ 
允曰： 公帷幄宠臣，有罪首实，庶或见原，不可重为欺罔也。 
中书侍郎崔览、公孙质曰： 若首实，罪不可测，不如讳之 黑子怨允曰： 君奈何诱人就死地！ 
入见帝，不以实对，帝怒，杀之。
帝使允授太子经。
及崔浩被收，太子召允至东宫，因留宿。
明旦，与俱入朝，至宫门，谓允曰： 入见至尊，吾自导卿；脱至尊有问，但依吾语。 允曰： 为何等事也？ 
太子曰： 人自知之。 
太子见帝言 高允小心真密旦微贱；制由崔浩，请赦其死。 
帝召允，问曰： 《国书》皆浩所为乎？ 
对曰： 《太祖记》，前著作郎邓渊所为；《先帝记》及《今记》，臣与浩共为之。
然浩所领事多，总裁而已；至于著述，臣多于浩。 
帝怒曰： 允罪甚于浩，何以得生！ 
太子惧，曰： 天威严重，允小臣，迷乱失次耳。
臣向问，皆云浩所为。 
帝问允： 信如东官所言乎？ 
对曰： 臣罪当灭族，不敢虚妄。
殿下以臣侍讲日久，哀臣，欲匄其生耳，实不问臣，臣亦无此言，不敢迷乱。 
帝顾谓太子曰： 直哉！
此人情所难，而允能为之！
临死不易辞，信也：为臣不欺君，贞也。
宜特除其罪以旌之。 
遂赦之。
于是召浩前，临诘之。
浩惶惑不能对。
允事事申明，皆有条理。
帝命允为诏，诛浩及僚属宗钦、段承根等，下至僮吏，凡百二十八人，皆夷五族；允持疑不为。
帝频使催切，允乞更一见，然后为诏。
帝引使前，允曰： 浩之所坐，若更有馀衅，非臣敢知；若直以触犯，罪不至死。 
帝怒，命武士执允。
太子为之拜请，帝意解，乃曰： 无斯人，当更有数千口死矣。 
六月，己亥，诏诛清河崔氏与浩同宗者无远近，及浩姻家范阳卢氏、太原郭氏、河东柳氏，并夷其族，馀皆止诛其身。
执浩置槛内，送城南，卫士数十人溲其上，呼声嗷嗷，闻于行路。
宗钦临刑叹曰： 高允其殆圣乎！ 
它日，太子让允曰： 人亦当知机。吾欲为卿脱死，既闻端绪，而卿终不从，激怒帝如此。
每念之，使人心悸。 
允曰： 夫史者，所以记人主善恶，为将来劝戒，故人主有所畏忌，慎其举措。
崔浩孤负圣恩，以私欲没其廉洁，爱憎蔽其公直，此浩之责也。
至于书朝廷起居，言国家得失，此为史之大体，未为多违。
臣与浩实同其事，死生荣辱，义无独殊。
诚荷殿下再造之慈，违心苟免，非臣所愿也。 
太子动容称叹。
允退，谓人曰： 我不奉东宫指导者，恐负翟黑子故也。 
初，冀州刺史崔赜，武城男崔模，与浩同宗而别族；浩常轻侮之，由是不睦。
及浩诛，二家独得免。
赜，逞之子也。
辛丑，魏主北巡阴山。
魏主既诛崔浩而悔之，会北部尚书宣城公李孝伯病笃，或传已卒，魏主悼之曰： 李宣城可惜！ 既而曰： 朕失言，崔司徒可惜，李宣城可哀！ 
孝伯，顺之从父弟也，自浩之诛，军国谋议皆出孝伯，宠眷亚于浩。
初，车师大帅车伊洛世服于魏，魏拜伊洛平西将军，封前部王。
伊洛将入朝，沮渠无讳断其路，伊洛屡与无讳战，破之。
无讳卒，弟安周夺其子乾寿兵，伊洛遣人说乾寿，乾寿遂帅其民五百馀家奔魏；伊洛又说李宝弟钦等五十馀人下之，皆送于魏。
伊洛西击焉耆，留其子歇守城。
沮渠安周引柔然兵间道袭之，攻拔其城。
歇走就伊洛，共收馀众，保焉耆镇，遣使上书于魏主，言： 为沮渠氏所攻，首尾八年，百姓饥穷，无以自存。
臣今弃国出奔，得免者才三分之一，已至焉耆东境，乞垂赈救！ 
魏主诏开焉耆仓以赈之。
吐谷浑王慕利延为魏所逼，上表求入保越巂，上许之；慕利延竟不至。
上欲伐魏，丹杨尹徐湛之、吏部尚书江湛、彭城太守王玄谟等并劝之；左军将军刘康祖以为 岁月已晚，请待明年。 
上曰： 北方苦虏虐政，义徒并起。顿兵一周，沮向义之心，不可。 
太子步兵校尉沈庆之谏曰： 我步彼骑，其势不敌。
檀道济再行无功，到彦之失利而返。
今料王玄谟等，未逾两将，六军之盛，不过往时，恐重辱王师。 
上曰： 王师再屈，别自有由，道济美寇自资，彦之中涂疾动。
虏所恃者唯马；今夏水浩汗，河道流通，泛舟北下，碻磝必走，滑台小戍，易可覆拔。
克此二城，馆谷吊民，虎牢、洛阳，自然不固。
比及冬初，城守相接，虏马过河，即成擒也。 
庆之又固陈不可。上使徐港之、江湛难之。
庆之曰： 治国譬如治家，耕当问奴，织当访婢。
陛下今欲伐国，而与白面书生辈谋之，事何由济！ 
上大笑。
太子劭及护军将军萧思话亦谏，上皆不从。
魏主闻上将北伐，复与上书曰： 彼此和好日久，而彼志无厌，诱我边民。
今春南巡，聊省我民，驱之使还。
今闻彼欲自来，设能至中山及桑干川，随意而行，来亦不迎，去亦不送。
若厌其区宇者，可来平城居，我亦往扬州，相与易。
彼年已五十，未尝出户，虽自力而来，如三岁婴儿，与我鲜卑生长马上者果如何哉！
更无馀物可以相与，今送猎马十二匹并氈、药等物。
彼来道远，马力不足，可乘；或不服水土，药可自疗也。 
秋，七月，庚午，诏曰： 虏近虽摧挫，兽心靡革。
比得河朔、秦、雍华戎表疏，归诉困棘，跂望绥拯，潜相纠结以候王师；芮芮亦遣间使远输诚款，誓为掎角；经略之会，实在兹日。
又以兵力不足，悉发青、冀、徐、豫、二兗六州三五民丁，倩使暂行，符到十日装束；缘江五郡集广陵，缘淮三郡集盱眙。又募中外有马步众艺武力之士应科者，皆加厚赏。
有司又奏军用不充，扬、南徐、兗、江四州富民家赀满五十万，僧尼满二十万，并四分借一，事息即还。
建武司马申元吉引兵趋碻磝。
乙亥，魏济州刺史王买德弃城走。
萧斌遣将军崔猛攻乐安，魏青州刺史张淮之亦弃城走。
斌与沈庆之留守碻磝，使王玄谟进围滑台。
雍州刺史随王诞遣中兵参军柳元景、振威将军尹显祖、奋武将军曾方平、建武将军薛安都、略阳太守庞法起将兵出弘农。
后军外兵参军庞季明，年七十馀，自以关中豪右，请入长安招会夷、夏，诞许之；乃自赀谷入卢氏，卢氏民赵难纳之。
季明遂诱说士民，应之者甚众，安都等因之，自熊耳山出；元景引兵继进。
豫州刺史南平王铄遣中兵参军胡盛之出汝南，梁坦出上蔡向长社。
魏荆州刺史鲁爽镇长社，弃城走。
爽，轨之子也。
幢主王阳儿击魏豫州刺史仆兰，破之，仆兰奔虎牢；铄又遣安蛮司马刘康祖将兵助坦，进逼虎牢。
魏群臣初闻有宋师，言于魏主，请遣兵救缘河谷帛。
魏主曰： 马今未肥，天时尚热，速出必无功。
若兵来不止，且还阴山避之。
国人本著羊皮裤，何用绵帛！
展至十月，吾无忧矣。 
九月，辛卯，魏主引兵南救滑台，命太子晃屯漠南以备柔然，吴王余守平城。
庚子，魏发州郡兵五万分给诸军。
王玄谟士众甚盛，器械精严；而玄谟贪愎好杀。
初围滑台，城中多茅屋，众请以火箭烧之。
玄谟曰： 彼吾财也，何遽烧之！ 
城中即撤屋穴处。
时河、洛之民竞出租谷、操兵来赴者日以千数，玄谟不即其长帅而以配私昵；家付匹布，责大梨八百；由是众心失望。
攻城数月不下，闻魏救将至，众请发车为营，玄谟不从。
冬，十月，癸亥，魏主至枋头，使关内侯代人陆真夜与数人犯围，潜入滑台，抚慰城中，且登城视玄谟营曲折还报。
乙丑，魏主渡河，众号百万，鞞鼓之声，震动天地；玄谟惧，退走。
魏人追击之，死者万馀人，麾下散亡略尽，委弃军资器械山积。
先是，玄谟遣钟离太守垣护下以百舸为前锋，据石济，在滑台西南百二十里。
护之闻魏兵将至，驰书劝玄谟急攻曰： 昔武皇攻广固，死没者甚众。况今事迫于曩日，岂得计士众伤疲！
愿以屠城为急。 
玄谟不从。
及玄谟败退，不暇报护之。
魏人以所得玄谟战舰，连以铁锁三重，断河以绝护之还路。
河水迅急，护之中流而下。每至铁锁，以长柯斧断之，魏不能禁；唯失一舸，馀皆完备而返。
萧斌遣沈庆之将五千人救玄谟，庆之曰： 玄谟士众疲老，寇虏已逼，得数万人乃可进。小军轻往，无益也。 
斌固遣之。
会玄谟遁还，斌将斩之，庆之固谏曰： 佛狸威震天下，控弦百万，岂玄谟所能当！
且杀战将以自弱，非良计也。 
斌乃止。
斌欲固守碻磝，庆之曰： 今青、冀虚弱，而坐守穷城，若虏众东过，清东非国家有也。
碻敖磝孤绝，复作未修之滑台耳。 
会诏使至，不听斌等退师。
斌复召诸将议之，江并谓宜留。庆之曰： 阃外之事，将军得以专之。
诏从远来，不知事势。
节下有一范增不能用，空议何施！ 
斌及坐者并笑曰： 沈公乃更学问！ 
庆之厉声曰： 众人虽知古今，不如下官耳学也。 
斌乃使王玄谟戍碻磝申坦，垣护之据清口，自帅诸军还历城。
闰月，庞法起等诸军入卢氏，斩县令李封，以赵难为卢氏令，使帅其众为乡导。
柳元景自百丈崖从诸军于卢氏。
法起等进攻弘农，辛未，拔之，擒魏弘农太守李初古拔。
薛安都留屯弘农。
丙戌，庞法起进向潼关。
魏主命诸将分道并进：永昌王仁自洛阳趋寿阳，尚书长孙真趣马头，楚王建趣钟离，高凉王那自青州趣下邳，魏主自东平趣邹山。
十一月，辛卯，魏主至邹山，鲁郡太守崔邪利为魏所擒。
魏主见秦始皇石刻，使人排而仆之，以太牢祠孔子。
楚王建自清西进，屯萧城；步尼公自清东进，屯留城。
武陵王骏遣参军马文恭将兵向萧城，江夏王义恭遣军主嵇玄敬将兵向留城。
文恭为魏所败。步尼公遇玄敬，引兵趣苞桥，欲渡清西；沛县民烧苞桥，夜于林中击鼓，魏以为宋兵大至，争渡苞水，溺死者殆半。
诏以柳元景为弘农太守。
元景使薛安都、尹显祖先引兵就庞法起等于陕，元景于后督租。
陕城险固，诸军攻之不拔。
魏洛州刺吏张是连提帅众二万度崤救陕，安都等与战于城南，魏人纵突骑，诸军不能敌；安都怒，脱兜鍪，解铠，唯著绛纳两当衫，马亦去具装，瞋目横矛，单骑突陈；所向无前，魏人夹射不能中。
如是数四，杀伤不可胜数。
会日暮，别将鲁元保引兵自函谷关至，魏兵乃退。
元景遣军副柳元怙将步骑二千救安都等，夜至，魏人不之知。
明日，安都等陈于城西南。曾方平谓安都曰： 今勍敌在前，坚城在后，是吾取死之日。
卿若不进，我当斩卿；我若不进，卿斩我也！ 
安都曰： 善，卿言是也！ 
遂合战。
元怙引兵自南门鼓噪直出，旌旗甚盛，魏众惊骇。
安都挺身奋击，流血凝肘，矛折，易之更入，诸军齐奋。
自旦至日昃，魏众大溃，斩张是连提及将卒三千馀级。其馀赴河堑死者甚众，生降二千馀人。
明日，元景至，让降者曰： 汝辈本中国民，今为虏尽力，力屈乃降，何也？ 
皆曰：  虏驱民使战，后出者灭族，以骑蹙步，未战先死，此将军所亲见也。 
诸将欲尽杀之，元景曰： 今王旗北指，当令仁声先路。 
尽释而遣之，皆称万岁而去。
甲午，克陕城。
庞法起等进攻潼关，魏戍主娄须弃城走，法起等据之。
关中豪桀所在蜂起，及四山羌、胡皆来送款。
上以王玄谟败退，魏兵深入，柳元景等不宜独进，皆召还。
元景使薛安都断后，引兵归襄阳。
诏以元景为襄阳太守。
魏永昌王仁攻悬瓠、项城，拔之。
帝恐魏兵至寿阳，召刘康祖使还。
癸卯，仁将八万骑追及康祖于尉武。
康祖有众八千人，军副胡盛之欲依山险间行取至，康祖怒曰： 临河求敌，遂无所见；幸其自送，奈何避之！ 
乃结车营而进，下令军中曰： 顾望者斩首，转步者斩足！ 
魏人四面攻之，将士皆殊死战。
自旦至晡，杀魏兵万馀人，流血没踝，康祖身被十创，意气弥厉。
魏分其众为三，且休且战。
会日暮风急，魏以骑负草烧车营，康祖随补其阙。
有流矢贯康祖颈，坠马死，馀众不能战，遂溃，魏人掩杀殆尽。
南平王铄使左军行参军王罗汉以三百人戍尉武。
魏兵至，众欲南依卑林以自固，罗汉以受命居此，不去。
魏人攻而擒之，锁其颈，使三郎将掌之；罗汉夜断三郎将首，抱锁亡奔盱眙。
魏永昌王仁进逼寿阳，焚掠马头、钟离，南平王铄婴城固守。
魏军在萧城，支彭城十馀里。
彭城兵虽多，而食少，太尉江夏王义恭欲弃彭城南归。
安北中兵参军沈庆之以为历城兵少食多，欲为函箱车陈，以精兵为外翼，奉二王及妃女直趋历城；分兵配护军萧思话，使留守彭城。
太尉长史何勖欲席卷奔郁洲，自海道还京师。
义恭去意已判。唯二议弥日未决。
安北长史沛郡太守张畅曰： 若历城、郁洲有可至之理，下官敢不高赞！
今城中乏食，百姓咸有走志，但以关扃严固，欲去莫从耳。
一旦动足，则各自逃散，欲至所在，何由可得！
今军食是寡，朝夕犹未窘罄；岂有舍万安之术而就危亡之道？
若此计必行，下官请以颈血污公马蹄。 
武陵王骏谓义恭曰： 阿父既为总统，去留非所敢干，道民忝为城主，而委镇奔逃，实无颜复奉朝廷。必与此城共其存没，张长史言不可异也。 
义恭乃止。
壬子，魏主至彭城，立氈屋于戏马台以望城中。
马文恭之败也，队主蒯应没于魏。魏主遣应至小市门求酒及甘蔗；武陵王骏与之，仍就求橐驼。
明日，魏主使尚书李孝伯至南门，饷义恭貂裘，饷骏橐驼及骡，且曰： 魏主致意安北，可暂出见我；我亦不攻此城，何为劳苦将士，备守如此！ 
骏使张畅开门出见之，曰： 安北致意魏主，常迟面写，但以人臣无境外之交，恨不暂悉。
备守乃边镇之常，悦以使之，则劳而无怨耳。 
魏主求甘橘及借博具，皆与之；复饷氈及九种盐胡豉。
又借乐器，义恭应之曰： 受任戎行，不赍乐具。 
孝伯问畅： 何为匆匆闭门绝桥？ 
畅曰： 二王以魏主营垒未立，将士疲劳。
此精甲十万，恐轻相陵践，故闭城耳。
待休息士马，然后共治战场，刻日交戏。 
孝伯曰： 宾有礼，主则择之。 
畅曰： 昨见众宾至门，未为有礼。 
魏主使人来言曰： 致意太尉、安北，何不遣人来至我所？
彼此之情，虽不可尽。要须见我小大，知我老小，观我为人。
若诸佐不可遣，亦可使僮幹来。 
畅以二王命对曰： 魏主形状才力，久为来往所具。
李尚书亲自衔命，不患彼此不尽，故不复遣使。 
孝伯又曰： 王玄谟亦常才耳，南国何意作如此任使，以致奔败？
自入此境七百馀里，主人竟不能一相拒逆。
邹山之险，君家所凭，前锋始接，崔邪利遽藏入穴，诸将倒曳出之。
魏主赐其馀生，今从在此。 
畅曰： 王玄谟南土偏将，不谓为才，但以之为前驱，大军未至，河冰向合，玄谟因夜还军，致戎马小乱耳。
崔邪利陷没，何损于国！
魏主自以数十万众制一崔邪利，乃足言邪！
知入境七百里无相拒者，此自太尉神算，镇军圣略，用兵有机，不用相语。 
孝伯曰： 魏主当不围此城，自帅众军直造瓜步。
南事若办，彭城不待围；若其不捷，彭城亦非所须也。
我今当南饮江湖以疗渴耳。 
畅曰： 去留之事，自适彼怀。
若虏马遂得饮江，便为无复天道。 
先是童谣云： 虏马饮江水，佛狸死卯年。 
故畅云然。
畅音容雅丽，孝伯与左右皆叹息。
孝伯亦辩赡，且去，谓畅曰： 长史深自爱，相去步武，恨不执手。 
畅曰： 君善自爱，冀荡定有期，相见无远。君若得还宋期，今为相识之始 。
上起杨文德为辅国将军，引兵自汉中西入，摇动汧、陇。
文德宗人杨高帅阴平、平武群氐拒之。文德击高，斩之，阴平、平武悉平。
梁、南秦二州刺史刘秀之遣文德伐啖提氐，不克，执送荆州；使文德从祖兄头戍葭芦。
丁未，大赦。
魏主攻彭城，不克。
十二月，丙辰朔，引兵南下，使中书郎鲁秀出广陵，高凉王那出山阳，永昌王仁出横江，所过无不残灭，城邑皆望风奔溃。
戊午，建康纂严。
己未，魏兵至淮上。
上使辅国将军臧质将万人救彭城。至盱眙，魏主已过淮。
质使冗从仆射胡崇之、积弩将军臧澄之营东山，建威将军毛熙祚据前浦，质营于城南。
乙丑，魏燕王谭攻崇之等三营，皆败没，质案兵不敢救。
澄之，焘之孙；熙祚，修之之兄子也。
是夕，质军亦溃，质弃辎重器械，单将七百人赴城。
初，盱眙太守沈璞到官，王玄谟犹在滑台，江淮无警。
璞以郡当冲要，乃缮城浚隍，积财谷，储矢石，为城守之备。
僚属皆非之，朝廷亦以为过。
及魏兵南向，守宰多弃城走。或劝璞宜还建康，璞曰： 虏若以城小不顾，夫复何惧！
若肉薄来攻，此乃吾报国之秋，诸君封侯之日也，奈何去之！
诸君尝见数十万人聚于小城之下而不败者乎？
昆阳、合肥，前事之明验也。 
众心稍定。璞收集得二千精兵，曰： 足矣！ 
及臧质向城，众谓璞曰： 虏若不攻城，则无所事众；若其攻城，则城中止可容见力耳。
地狭人多，鲜不为患。
且敌众我寡，人所共知，若以质众能退敌完城者，则全功不在我；若避罪归都，会资舟楫，必更相蹂践。正足为患，不若闭门勿受。 
璞叹曰： 虏必不能登城，敢为诸君保之。
舟楫之计，固已久息，虏之残害，古今未有，屠剥之苦，众所共见，其中幸者，不过得驱还北国作奴婢耳。
彼虽乌合，宁不惮此邪！
所谓 同舟而济，胡、越一心 者也。
今兵多则虏退速，少则退缓。
吾宁可欲专功而留虏乎！ 
乃开门纳质。
质见城中丰实，大喜，众皆称万岁，因与璞共守。
魏人之南寇也，不赍粮用，唯以抄掠为资。
及过淮，民多窜匿，抄掠无所得，人马饥乏；闻盱眙有积粟，欲以为北归之资。
既破崇之等，一攻城不拔，即留其将韩元兴以数千人守盱眙，自帅大众南向。
由是盱眙得益完守备。
庚午，魏主至瓜步，坏民庐舍，及伐苇为筏，声言欲渡江。
建康震惧，民皆荷担而立。
壬午，内外戒严，丹阳统内尽户发丁，王公以下子弟皆从役。
命领军将军刘遵考等将兵分守津要，游逻上接于湖，下至蔡洲，陈舰列营，周亘江滨。自采石至于暨阳，六七百里。
太子劭出镇石头，总统水军，丹杨尹徐湛之守石头仓城，吏部尚书江湛兼领军，军事处置悉以委焉。
上登石头城，有忧色，谓江湛曰： 北伐之计，同议者少。
今日士民劳怒，不得无惭。
贻大夫之忧，予之过也。 
又曰： 檀道济若在，岂使胡马至此？ 
上又登莫府山，观望形势，购魏主及王公首，许以封爵、金帛。
又募人赍野葛酒置空村中，欲以毒魏人，竟不能伤。
魏主凿瓜步山为蟠道，于其上设氈屋。
魏主不饮河南水，以橐驼负河北水自随。
饷上橐驼、名马，并求和，请婚。
上遣奉朝请田奇饷以珍羞异味。
魏主得黄甘，即啖之，并大进酃酒。
左右有附耳语者，疑食中有毒。
魏主不应，举手指天，以其孙示奇曰： 吾远来至此，非欲为功名，实欲继好息民，永结姻援。
宋若能以女妻此孙，我以女妻武陵王，自今匹马不复南顾。 
奇还，上召太子劭及群臣议之。众并谓宜许，江湛曰： 戎狄无亲，许之无益。 
劭怒，谓湛曰： 今三王在厄，讵宜苟执异议！ 
声色甚厉。
坐散，俱出，劭使班剑及左右排湛，湛几至僵仆。
劭又言于上曰： 北伐败辱，数州沦破，独有斩江湛、徐湛之可以谢天下。 
上曰： 北伐自是我意，江、徐但不异耳。 
由是太子与江、徐不平，魏亦竟不成婚。
