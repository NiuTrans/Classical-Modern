起上章涒滩，尽昭阳大渊献，凡四年。
高祖武皇帝永初元年
春，正月，己亥，魏主还宫。
秦王炽磐立其子暮末为太子，仍领抚军大将军、都督中外诸军事，大赦，改元建弘。
宋王欲受禅而难于发言，乃集朝臣宴饮，从容言曰： 桓玄篡位，鼎命已移。
我首唱大义，兴复帝室，南征北伐，平定四海，功成业著，遂荷九锡。
今年将衰暮，崇极如此，物忌盛，非可久安；今欲奉还爵位，归老京师。 
群臣惟盛称功德，莫谕其意。日晚，坐散。
中书令傅亮还外，乃悟，而宫门已闭，亮叩扉请见，王即开门见之。
亮入，但曰： 臣暂宜还者。 
王解其意，无复他言，真云： 须几人自送？ 
亮曰： 数十人可也。 
即时奉辞。
亮出，已夜，见长星竟天，拊髀叹曰： 我常不信天文，今姑验矣。 
亮至建康，夏，四月，征王入辅。
王留子义康为都督豫、司、雍、并四州诸军事、豫州刺史，镇寿阳。
义康尚幼，以相国参军南阳刘湛为长史，决府、州事。
湛自弱年即有宰物之情，常自比管、葛，博涉书史，不为文章，不喜谈议，王甚重之。
五月，乙酉，魏更谥宣武帝曰道武帝。
魏淮南公司马国璠、池阳子司马道赐谋外叛，司马文思告之。
庚戌，魏主杀国璠、道赐，赐文思爵郁林公。
国璠等连引平城豪桀，坐族诛者数十人，章安侯封懿之子玄之当坐。
魏主以玄之燕朝旧族，欲宥其一子。
玄之曰： 弟子磨奴早孤，乞全其命。 
乃杀玄之四子而宥磨奴。
六月，壬戌，王至建康。
傅亮讽晋恭帝禅位于宋，具诏草呈帝，使书之。
帝欣然操笔，谓左右曰： 桓玄之时，晋氏已无天下，重为刘公所延，将二十载；今日之事，本所甘心。 
遂书赤纸为诏。
甲子，帝逊于琅邪第，百官拜辞，秘书监徐广流涕哀恸。
丁卯，王为坛于南郊，即皇帝位。
礼毕，自石头备法驾入建康宫。
徐广又悲感流涕，侍中谢晦谓之曰： 徐公得无小过！ 
广曰： 君为宋朝佐命，身是晋室遗老，悲观之事，固不可同。 
广，邈之弟也。
帝临太极殿，大赦，改元。
其犯乡论清议，一皆荡涤，与之更始。
裴子野论曰：昔重华受终，四凶流放；武王克殷，顽民迁洛。
天下之恶一也，乡论清议，除之，过矣！
奉晋恭帝为零陵王，优崇之礼，皆仿晋初故事，即宫于故秣陵县，使冠军将军刘遵考将兵防卫。
降褚后为王妃。
庚午，以司空道怜为太尉，封长沙王。
追封司徒道规为临川王，以道怜子义庆袭其爵。
其馀功臣徐羡之等，增位进爵各有差。
追封刘穆之为南康郡公，王镇恶为龙阳县候。
上海叹念穆之，曰： 穆之不死，当助我治天下。
可谓 人之云亡，邦国殄瘁 ！ 
又曰： 穆之死，人轻易我。 
立皇子桂阳公义真为庐陵王，彭城公义隆为宜都王，义康为彭城王。
己卯，改《泰始历》为《永初历》。
魏主如翳犊山，遂至冯滷池。
闻上受禅，驿召崔浩告之曰： 卿往年之言验矣，朕于今日始信天道。 
秋，七月，丁酉，魏主如五原。
甲辰，诏以凉公歆为都督高昌等七郡诸军事、征西将军、酒泉公；秦王炽磐为安西大将军。
交州刺史杜慧度击林邑，大破之，所杀过半。
林邑乞降，前后为所钞掠者皆遣还。
慧度在交州，为政纤密，一如治家，吏民畏而爱之，城门夜开，道不拾遗。
丁未，魏主如云中。
河西王蒙逊欲伐凉，先引兵攻秦浩亹；既至，潜师还屯川岩。
凉公歆欲乘虚袭张掖；宋繇、张体顺切谏，不听。
太后尹氏谓歆曰： 汝新造之国。地狭民希，自守犹惧不足，何暇伐人！
先王临终，殷勤戒汝：深慎用兵，保境宁民，以俟天时。
言犹在耳，奈何弃之！
蒙逊善用兵，非汝之敌，数年以来，常有兼并之志。
汝国虽小，足为善政，修德养民，静以待之。
彼若昏暴，民将归汝；若其休明，汝将事之。
岂得轻为举动，侥冀非望！
以吾观之，非但丧师，殆将亡国！ 
亦不听。
宋繇叹曰： 今兹大事去矣！ 
歆将步骑三万东出。
蒙逊闻之，曰： 歆已入吾术中，然闻吾旋师，必不敢前。 
乃露布西境，云已克浩亹，将进攻黄谷。
歆闻之，喜，进入都渎涧，蒙逊引兵击之，战于怀城，歆大败。
或劝歆还保酒泉，歆曰： 吾违老母之言以取败，不杀此胡，何面目复见我母！ 
遂勒兵战于蓼泉，为蒙逊所杀。
歆弟酒泉太守翻、新城太守预、领羽林右监密、左将军眺、右将军亮西奔敦煌。
蒙逊入酒泉，禁侵掠，土民安堵。
以宋繇为吏部郎中，委之选举；凉之旧臣有才望者，咸礼而且之。
以其子牧犍为洒泉太守。
敦煌太守李恂，翻之弟也，与翻等弃敦煌奔北山。
蒙逊以索嗣之子元绪行敦煌太守。
蒙逊还姑臧，见凉太后尹氏而劳之，尹氏曰： 李氏为胡所灭，知复何言！ 
或谓尹氏曰： 今母子之命在人掌握，奈何傲之！
且国亡子死，曾无忧色，何也？ 
尹氏曰： 存亡死生，皆有天命，奈何更如凡人，为儿女子之悲乎！
吾老妇人，国亡家破，岂可复惜馀生，为人臣妆乎！
惟速死为幸耳。 
蒙逊嘉而赦之，娶其女为牧犍妇。
八月，辛未，追谥妃臧氏为敬皇后。
癸酉，立王太子义符为皇太子。
闰月，壬午，诏晋帝诸陵悉署守卫。
九月，秦振武将军王基等袭河西王蒙逊胡园戍，俘二千馀人而还。
李恂在敦煌在惠政。索元绪粗险好杀，大失人和。
郡人宋承、张弘信招恂。
冬，恂帅数十骑入敦煌，元绪东奔凉兴。
承等推恂为冠军将军、凉州刺史，改元永建。
河西王蒙逊遣世子政德攻敦煌，恂闭城不战。
十二月，丁亥，可城羌酋狄温子帅三千馀家降魏。
是岁，魏姚夫人卒，追谥昭哀皇后。
高祖武皇帝永初二年
春，正月，辛酉，上祀南郊，大赦。
裴子野论曰：夫郊祀天地，修岁事也。赦彼有罪，夫何为哉！
以扬州刺史庐陵王义真为司徒，尚书仆射徐羡之为尚书令、扬州刺史，中书令傅亮为尚书仆射。
辛未，魏主行如公阳。
河西王蒙逊帅众二万攻李恂于敦煌。
秦王炽磐遣征北将军木弈干、辅国将军元基攻上邽，遇霖雨而还。
三月，甲子，魏阳平王熙卒。
魏主发代者六千人筑苑，东包白登，周三十馀里。
河西王蒙逊筑堤壅水以灌敦煌；李恂乞降，不许。
恂将宋承等举城降。恂自杀。
蒙逊屠其城，获恂弟子宝，囚于姑臧。
于是西域诸国皆诣蒙逊称臣朝贡。
夏，四月，己卯朔，诏所在淫祠自蒋子文以下皆除之；其先贤及以勋德立祠者，不在此例。
吐谷浑王阿柴遣使降秦，秦王炽磐以阿柴为征西大将军、开府仪同三司、安州牧、白兰王。
六月，乙酉，魏主北巡至蟠羊山。秋，七月，西巡至河。
河西王蒙逊遣右卫将军沮渠鄯善、建节将军沮渠苟生帅众七千伐秦。
秦王炽磐遣征北将军木弈干等师步骑五千拒之，败鄯善等于五涧，虏苟生，斩首二千而还。
初，帝以毒酒一甖授前琅邪郎中令张伟，使鸩零陵王，伟叹曰： 鸩君以求生，不如死！ 
乃于道自饮而卒。
伟，邵之兄也。
太常褚秀之、侍中褚淡之，皆王之妃兄也。王每生男，帝辄令秀之兄弟方便杀之。
王自逊位，深虑祸及，与褚妃共处一室，自煮食于床前，饮食所资，皆出褚妃，故宋人莫得伺其隙。
九月，帝令淡之与兄右卫将军叔度往视妃，妃出就别室相见。
兵人逾垣而入，进药于王。
王不肯饮，曰： 佛教，自杀者不复得人身。 
兵人以被掩杀之。
帝帅百官临于朝堂三日。
庚戌，魏主还宫。
冬，十月，己亥，诏以河西王蒙逊为镇军大将军、开府仪同三司、凉州刺史。
己亥，魏主如代。
十一月，辛亥，葬晋恭帝于冲平陵，帝帅百官瞻送。
十二月，丙申，魏主西巡，至云中。
秦王炽磐遣征西将军孔子等帅骑二万击契汗秃真于罗种。
河西王蒙逊所署晋昌太守唐契据郡叛，蒙逊遣世子政德讨之。
契，瑶之子也。
上之为宋公也，谢瞻为宋台中书侍郎，其弟晦为右卫将军。
时晦权遇已重，自彭城还都迎家，兵客辐凑，门巷填咽。
瞻在家，惊骇，谓晦曰： 汝名位未多，而人归趣乃尔！
吾家素以恬退为业，不愿干豫时事，交游不过亲朋。
而汝遂势倾朝野，此岂门户之福邪！ 
乃以篱隔门庭曰： 吾不忍见此。 
乃还彭城，言于宋公曰： 臣本素士，父祖位不过二千石。弟年始三十，志用凡近，荣冠台府，位任显密。
福过灾生，其应无远；特乞降黜，以保衰门。 
前后屡陈之。
晦或以朝廷密事语瞻，瞻故向亲旧陈说，用为戏笑，以绝其言。
及上即位，晦以佐命功，位任益重，瞻愈忧惧。
是岁，瞻为豫章太守，遇病不疗。
临终，遗晦书曰： 吾得启体幸全，亦何所恨！
弟思自勉励，为国为家。 
高祖武皇帝永初三年
春，正月，甲辰朔，魏主自云中西巡，至屋窦城。
癸丑，以徐羡之为司空、录尚书事，刺史如故；江州刺史王弘为卫将军、开府仪同三司；中领军谢晦为领军将军兼散骑常侍，入直殿省，总统宿卫。
徐羡之起自布衣，又无术学，直以志力局度。一旦居廓庙，朝野推服，咸谓有宰臣之望。
沈密寡言，不以忧喜见色。颇工弈棋，观戏常若未解，当世倍以此推之。
傅亮、蔡廓常言： 徐公晓万事，安异同。 
尝与傅亮、谢晦宴聚，亮、晦才学辩博，羡之风度详整，时然后言。
郑鲜之叹曰： 观徐、傅言论，不复以学问为长。 
秦征西将军孔子等大破契汗秃真，获男女二万口，牛羊五十馀万头。
秃真帅骑数千西走，其别部树奚帅户五千降秦。
二月，丁丑，诏分豫州淮以东为南豫州，治历阳，以彭城王义康为刺史。
又分荆州十郡置湘州，治临湘，以左卫将军张邵为刺史。
丙戌，魏主还宫。
三月，上不豫，太尉长沙王道怜、司空徐羡之、尚书仆射傅亮、领军将军谢晦、护军将军檀道济并入侍医药。
群臣请祈祷神祇，上不许，唯使侍中谢方明以疾告宗庙而已。
上性不信奇怪，微时多符瑞，及贵，史官审以所闻，上拒而不答。
檀道济出为镇北将军、南兗州刺史，镇广陵，悉监淮南诸军。
皇太子多狎群小，谢晦言于上曰： 陛下春秋既高，宜思存万世，神器至重，不可使负荷非才。 
上曰： 庐陵何如？ 
晦曰： 臣请观焉。 
出造庐陵王义真，义真盛欲与谈，晦不甚答。
还曰： 德轻于才，非人主也。 
丁未，出义真为都督南豫、豫、雍、司、秦、并六州诸军事、车骑将军、开府仪同三司、南豫州刺史。
是后，大州率加都督，多者或至五十州，不可复详载矣。
帝疾瘳，己未，大赦。
秦、雍流民南入梁州；庚申，遣使送绢万匹，且漕荆、雍之谷以赈之。
刁逵之诛也，其子弥亡命。
辛酉，弥帅数十人入京口城，太尉留府司马陆仲元击斩之。
乙丑，魏河南王曜卒。
夏，四月，甲戌，魏立皇子焘为太平王，拜相国，加大将军；丕为乐平王，弥为安定王，范为乐安王，健为永昌王，崇为建宁王，俊为新兴王。
乙亥，诏封仇池公杨盛为武都王。
秦王炽磐以折冲将军乞伏是辰为西胡校尉。筑列浑城于汁罗以镇之。
五月，帝疾甚，召太子诫之曰： 檀道济虽有干略，而无远志，非如兄韶有难御之气也。
徐羡之、傅亮，当无异图。
谢晦数从征伐，颇识机变，若有同异，必此人也。 
又为手诏曰： 后世若有幼主，朝事一委宰相，母后不烦临朝。 
司空徐羡之、中书令傅亮、领军将军谢晦、镇北将军檀道济同被顾命。
癸亥，帝殂于西殿。
帝清简寡欲，严整有法度，被服居处，俭于布素，游宴甚稀，嫔御至少。
尝得后秦高祖从女，有盛宠，颇以废事；谢晦微谏，即时遣出。
财帛皆在外府，内无私藏。
岭南尝献入筒细布，一端八丈，帝恶其精丽劳人，即付有司弹太守，以布还之，并制岭南禁作此布。
公主出适，遣送不过二十万，无锦绣之物。
内外奉禁，莫敢为侈靡。
太子即皇帝位，年十七，大赦，尊皇太后曰太皇太后，立妃司马氏为皇后。
后，晋恭帝女海盐公主也。
魏主服寒食散，频年药发，灾异屡见，颇以自忧。
遣中使密问白马公崔浩曰： 属者日食赵、代之分。朕疾弥年不愈，恐一旦不讳，诸子并少，将若之何？
其为我思身后之计。 
浩曰： 陛下春秋富盛，行就平愈；必不得已，请陈瞽言。
自圣代龙兴，不崇储贰，是以永兴之始，社稷几危。
今宜早建东宫。选贤公卿以为师傅，左右信臣以为宾友；入总万机，出抚戎政。
如此，则陛下可以优游无为，颐神养寿。
万岁之后。国有成主，民有所归，奸宄息望，祸无自生矣。
皇子焘年将周星，明睿温和，立子以长，礼之大经，若必待成人然后择之，倒错天伦，则召乱之道也。 
魏主复以问南平公长孙嵩。
对曰： 立长则顺，置贤则人服；焘长且贤，天所命也。 
帝从之，立太平王焘为皇太子，使之居正殿临朝，为国副主。以长孙嵩及山阳公奚斤、北新公安同为左辅，坐东厢，西面；崔浩与太尉穆观、散骑常侍代人丘堆为右弼，坐西厢，东面；百官总己以焉 帝避居西宫，时隐而窥之，听其决断，大悦，谓会议臣曰： 嵩宿德旧臣，历事四世，功存社稷；斤辩捷智谋，名闻遐迩；同晓解俗情，明练于事；观达于政要，识吾旨趣；浩博闻强识，精察天人；霍虽无大用，然在公专谨。
以此六人辅相太子，吾与汝曹巡行四境，伐叛柔服，足以得志于天下矣。 
嵩实姓拔拔，斤姓达奚，观姓丘穆陵，堆姓丘敦。
是时，魏之群臣出于代北者，姓多重复，及高祖迁洛，始皆改之。旧史患其烦杂难知，故皆从后姓以就简易，今从之。
魏主又以典东西部刘絜、门下奏事代人古弼、直郎徒河卢鲁元忠谨恭勤，使之给侍东宫，分典机要，宣纳辞令。
太子聪明，有大度。群臣时奏所疑，帝曰： 此非我所知，当决之汝曹国主也。 
六月，壬申，以尚书仆射傅亮为中书监、尚书令，以领军将军谢晦领中书令，侍中谢方明为丹阳尹。
方明善治郡，所至有能名；承代前人，不易其政，必宜改者，则以渐移变，使无迹可寻。
戊子，长沙景王道怜卒。
魏建义将军刁雍寇青州，州兵击破之。
雍收散卒。走保大乡山。
秋，七月，己酉，葬武皇帝于初宁陵，庙号高祖。
河西王蒙逊遣前将军沮渠成都帅众一万，耀兵岭南，遂屯五涧。
九月，秦王炽磐遣征北将军出连虔等骑六千击之。
初，魏主闻高祖克长安，大惧，遣使请和，自是每岁交聘不绝。
及高祖殂，殿中将军沈范等奉使在魏，还，及河，魏主遣人追执之，议发兵取洛阳、虎牢、滑台。
崔浩谏曰： 陛下不以刘裕欻起，纳其使贡，裕亦敬事陛下。
不幸今死，遽乘丧伐之，虽得之，不足为美。
且国家今日亦未能一举取江南也，而徒有伐丧之名，窃为陛下不取。
臣谓宜遣人吊祭，存其孤弱，恤其凶灾，使义声布于天下，则江南不攻自服矣。
况裕新死，党与未离，兵临其境，必相帅拒战，功不可必。
不如缓之，待其强臣争权，变难必起，然后命将出帅，可以兵不疲劳，坐收淮北也。 
魏主曰： 刘裕乘姚兴之死而灭之，今我乘裕丧而伐之，何为不可！ 
浩曰： 不然。
姚兴死，诸子交争，故裕乘衅伐之。
今江南无衅，不可比也。 
魏主不从，假司空奚斤节，加晋兵大将军、行扬州刺史，使督宋兵将军、交州刺史周几、吴兵将军、广州刺史公孙表同入寇。
乙巳，魏主如灅南宫，遂如广宁。
辛亥，魏人筑平城外郭，周围三十二里。
魏主如乔山，遂东如幽州。
冬，十月，甲戌，还宫。
魏军将发，公卿集议于监国之前，以先攻城与先略地。
奚斤欲先攻城，崔浩曰： 南人长于守城，昔苻氏攻襄阳，经年不拔。
今以大兵坐攻小城，若不时克，挫伤军势，敌得徐严而来，我怠彼锐，此危道也。
不如分军抡地，至淮为限，列置守宰，收敛租谷，则洛阳、滑台、虎牢更在军北，绝望南救，必沿河东走；不则为囿中之物，何忧其不获也！ 
公孙表固请攻城，魏主从之。
于是奚斤等帅步骑二万，济河，营于滑台之东。
时司州刺史毛德祖戍虎牢，东郡太守王景度告急于德祖，德祖遣司马翟广等将步骑三千救之。
先是，司马楚之聚众在陈留之境，闻魏兵济河，遣使迎降。
魏以楚之为征南将军、荆州刺史，使侵扰北境。
德祖遣长社令王法政将五百人戍邵陵，将军刘怜将二百骑戍雍丘以备之。
楚之引兵袭怜，不克。
会台送军资，怜出迎之，酸枣民王玉驰以告魏。
丁酉，魏尚书滑稽引兵袭仓垣，兵吏悉逾城走，陈留太守冯翊严稜诣斤降。
魏以王玉为陈留太守，给兵守仓垣。
奚斤等攻滑台，不拔，求益兵。
魏主怒，切责之；壬辰，自将诸国兵五万馀人南出天关，逾恒岭，为斤等声援。
秦出连虔与河西沮渠成都战，禽之。
十一月，魏太子焘将兵出屯塞上，使安定王弥与安同居守。
庚戌，奚斤等急攻滑台，拔之。
王景度出走；景度司马阳瓚为魏所执，不降而死。
魏主以成皋侯苟儿为兗州刺史，镇滑台。
斤等进击翟广等于土楼，破之，乘胜进逼虎牢；毛德祖与战，屡破之。
魏主别遣黑槊将军于栗磾将三千人屯河阳，谋取金墉，德祖遣振威将军窦晃等缘河拒之。
十二月，丙戌，魏主至冀州，遣楚兵将军、徐州刺史叔孙建将兵自平原济河，徇青、兗。
豫州刺史刘粹遣治中高道瑾将步骑五百据项城，徐州刺史王仲德将兵屯湖陆。
于栗磾济河，与奚斤并力攻窦晃等，破之。
魏主遣中领军代人娥清、期思侯柔然闾大肥将兵七千人会周几、叔孙建南渡河，军于碻磝。
癸未，兗州刺史徐琰弃尹卯南走，于是泰山、高平、金乡等郡皆没于魏。
叔孙建等东入青州，司马爱之、季之先聚众于济东，皆降于魏。
戊子，魏兵逼虎牢，青州刺史东莞竺夔镇东阳城，遣使告急。
己丑，诏南兗州刺史檀道济监征讨诸军事，与王仲德共救之。
庐陵王义真遣龙骧将军沈叔狸将三千人就刘粹，量宜赴援。
秦王炽磐征秦州牧昙达为左丞相、征东大将军。
营阳王
高祖武皇帝景平元年
春，正月，己亥朔，大赦，改元。
辛丑，帝礼南郊。
魏于栗磾攻金墉，癸卯，河南太守王涓之弃城走。
魏主以栗磾为豫州刺史，镇洛阳。
魏主南巡垣岳，丙辰，至鄴。
己未，诏征豫章太守蔡廓为吏部尚书。
廓谓傅亮曰： 选事若悉以见付，不论；不然，不能拜也。 
亮以语录尚书徐羡之，羡之曰： 黄、散以下悉以委蔡，吾徒不复措怀；自此以上，故宜共参同异。 
廓曰： 我不能为涂干木署纸尾！ 
遂不拜。
干木，羡之小字也。
选案黄纸，录尚书与吏部沿书连名，教训廓云然。
沈约论曰： 蔡廓固辞铨衡，耻为志屈；岂不知选、录同体，义无偏断乎！良以主暗时难，不欲居通塞之任。远矣哉！
庚申，檀道济军于彭城。
魏叔孙建入临淄，所向城邑皆溃。
竺夔聚民保东阳城，其不入城者，使各依据山险，芟夷禾稼。魏军至，无所得食。
济南太守垣苗帅众依夔。
刁雍见魏主于鄴，魏主曰： 叔孙建等入青州，民皆藏避，攻城不下。
彼素服卿威信，今遣卿助之。 
乃以雍为青州刺史，给雍骑，使行募兵以取青州。
魏兵济河向青州者凡六万骑，刁雍募兵得五千人，抚慰士民，皆送租供军。
柔然寇魏边。
二月，戊辰，魏筑长城，自赤城西至五原，延袤二千馀里，备置戍卒，以备柔然。
丁丑，太皇太后萧氏殂。
河西王蒙逊及吐谷浑王阿柴皆遣使入贡。
庚辰，诏以蒙逊为都督凉、秦、河、沙四州诸军事、骠骑大将军、凉州牧、河西王；以阿柴为督塞表诸军事、安西将军、沙州刺史、浇河公。
三月，壬子，葬孝懿皇后于兴宁陵。
魏奚斤、公孙表等共攻虎牢，魏主自鄴遣兵助之。
毛德祖于城内穴地入七丈，分为六道，出魏围外；募敢死之士四百人，使参军范道基等帅之，从穴中出，掩袭其后。
魏军惊忧，斩首数百级，焚其攻具而还。
魏兵虽退散，随复更合，攻之益急。
奚斤自虎牢将步骑三千，攻颍川太守李元德等于许昌，魏以颍川人庚龙为颍川太守，戍许昌。
毛德祖出兵与公孙表大战，从朝至晡，杀魏兵数百。
会奚斤自许昌还，合击德祖，大破之，亡甲士一千馀人，复婴城自守。
魏主又遣万馀人从白沙渡河，屯濮阳南。
朝议以项城去魏不远，非轻军所抗，使刘粹召高道瑾还寿阳；若沈叔狸已进，亦宜且追。
粹奏： 虏攻虎牢，未复南向，若遽摄军舍项城，则淮西诸郡无所凭依。沈叔狸已顿肥口，又不宜遽退。 
时李元德帅散卒二百至项，刘粹使助高道瑾戍守，请宥其奔败之罪，朝议并许之。
乙己，魏主畋于韩陵山，遂如汲郡，至枋头。
初，毛德祖在北，与公孙表有旧。
表有权略，德祖患之，乃与交通音问；密遣人说奚斤，云表与之连谋。
每答表书，多所治定；表以书示斤，斤疑之，以告魏主。先是，表与太史令王亮少同营署，好轻侮亮；亮奏 表置军虎牢东，不得便地，故令贼不时灭。 
魏主素好术数，以为然，积前后仇，使人夜就帐中缢杀之。
乙卯。魏主济自灵昌津，遂如东郡、陈留。
叔孙建将三万骑逼东阳城，城中文武才一千五百人，竺夔、垣苗悉力固守，时出奇兵击魏，破之。
魏步骑绕城列陈十馀里，大治攻具。
夔作四重堑，魏人填其三重，为童车以攻城，夔遣人从地道中出，以大麻糸亘挽之令折。
魏人复作长围，长攻逾急。
历时浸久，城转堕坏，战士多死伤，馀众困乏，旦暮且陷。
檀道济至彭城，以司、青二州并急，而所领兵少，不足分赴；青州道近，竺夔兵弱，乃与王仲德兼行先救之。
甲子，刘粹遣李元德袭许昌，斩庾龙。
元德因留绥抚，并上租粮。
魏主至盟津。
于栗磾造浮桥于冶阪津。乙丑，魏主引兵北济，西如河内。
娥清、周几、闾大肥徇地至湖陆、高平，民屯聚而射之。
清等尽攻破高平诸县，灭数千家，虏掠万馀口；兗州刺史郑顺之戍湖陆，以兵少不敢出。
魏主又遣并州刺史伊楼拔助奚斤攻虎牢。毛德祖随方抗拒，颇杀魏兵，而将士稍零落。
夏，四月，丁卯，魏主如成皋，绝虎牢汲河之路。
停三日，自督众攻城，竟不能下，遂如洛阳观《石经》。
遣使祀嵩高。
叔孙建攻东阳，堕其北城三十许步。刁雍请速入，建不许，遂不克。
及闻檀道济等将至，雍又谓建曰： 贼畏官军突骑，以锁连车为函陈。
大岘已南，处处狭隘，车不得方轨。雍请将所募兵五千据险以邀之，破之必矣。 
时天暑，魏军多疫。
建曰： 兵人疫病过半，若相持不休，兵自死尽，何须复战！
今全军而返，计之上也。 
己巳，道济军于临朐。
壬申建等烧营及器械而遁 道济至东阳，粮尽，不能追。
竺夔以东阳城坏，不可守，移镇不其城。
叔孙建自东阳趋滑台，道济分遣王促德向尹卯。
道济停军湖陆，仲德未至尹卯，闻魏兵已远，还就道济。
刁雍遂留镇尹卯，招集谯、梁、彭、沛民五千馀家，置二十七营以领之。
蛮王梅安帅渠帅数十人入贡于魏。
初，诸蛮本居江、淮之间，其后种落滋蔓，布于数州，东连寿春，西通巴、蜀，北接汝、颍，往往有之。
在魏世不甚为患；及晋，稍益繁昌，渐为寇暴。
及刘、石乱中原，诸蛮无所忌惮，渐复北徙，伊阙以南，满于山谷矣。
河西世子政德攻晋昌，克之。
唐契及弟和、甥李宝同奔伊吾，招集遗民，归附者至二千馀家，臣于柔然；柔然以契为伊吾王。
秦王炽磐谓其群臣曰： 今宋虽奄有江南，夏人雄据关中，皆不足与也。
独魏主奕世英武，贤能为用，且谶云 恒代之北当有真人 ，吾将举国而事之。 
乃遣尚书郎漠者阿胡等入见于魏，贡黄金二百斤，并陈伐夏方略。
闰月，丁未，魏主如河内，登太行，至高都。
叔孙建自滑台西就奚斤，共入虎牢。
虎牢被围二百日，无日不战，劲兵战死殆尽，而魏增兵转多。
魏人毁其外城，毛德祖于其内更筑三重城以拒之，魏人又毁其二重。
德祖唯保一城，昼夜相拒，将士眼皆生创。
德祖抚之以恩，终无离心。
时檀道济军湖陆，刘粹军项城，沈叔狸军高桥，皆畏魏兵强，不敢进。
丁巳，魏人作地道以泄虎牢城中井，井深四十丈，山势峻峭，不可得防；城中人马渴乏，被创者不复出血，重以饥疫，魏仍急攻之，己未，城陷。
将士欲扶德祖出走。
德祖曰： 我誓与此城俱毙，义不使城亡而身存也！ 
魏主命将士； 得德祖者，必生致之。 
将军代人豆代田执德祖以献。
将佐在城中者，皆为魏所虏，唯参军范道基将二百人突围南还。
魏士座卒疫死者亦什二三。
奚斤等悉定司、兗、豫诸郡县，置守宰以抚之。
魏主命周几镇河南，河南人安之。
徐羡之、傅亮、谢晦以亡失境土，上表自劾；诏勿问。
徐羡之兄子吴郡太守珮之颇豫政事，与侍中王韶之、程道惠、中书舍人邢安泰、潘盛结为党友。
时谢晦久病，不堪见客，珮之等疑其诈疾，有异图，乃称羡之意以告傅亮，欲令亮作诏诛之。
亮曰： 我等三人同受顾命，岂可自相诛戮！
诸君果行此事，亮当角巾步出掖门耳。 
珮之等乃止。
五月，魏主还平城。
六月，己亥，魏宜都文成王穆观卒。
丙辰，魏主北巡，至参合陂。
秋，七月，癸酉，尊帝母张夫人为皇太后。
魏主如三会屋侯泉。
八月，辛丑，如马邑，观源。
柔然寇河西，河西王蒙逊命世子政德击之。
政德轻骑进战，为柔然所杀，蒙逊立次子兴为世子。
九月，乙亥，魏主还宫，召奚斤还平城，留兵守虎牢；使娥清、周几镇枋头；以司马楚之所将户口置汝南、南阳、南顿、新蔡四郡，以益豫州。
冬，十月，癸卯，魏人广西宫外垣，周二十里。
秃发傉檀之死也，河西王蒙逊遣人诱其故太子虎台，许以番禾、西安二郡处之，且借之兵，使伐秦，报其父仇，复取故地。
后密与虎台谋曰： 秦本我之仇雠，虽以婚姻待之，盖时宜耳。
先王之薨，又非天命。遗令不治者，欲全济子孙故也。
为人子者，岂可臣妾于仇雠而不思报复乎！ 乃与武卫将军越质洛城谋弑炽磐。
后妹为炽磐左夫人，有宠，知其谋而告之，炽磐杀后及虎台等十馀人。
十一月，魏周几寇许昌，许昌溃，颍川太守李元德奔项。
戊辰，魏人围汝阳，汝阳太守王公度亦奔项。
刘粹遣其将姚耸夫等将兵助守项城。
魏人夷许昌城，毁钟城，以立封疆而还。
己巳，魏太宗殂。
壬申，世祖即位，大赦。
十二月，庚子，魏葬明元帝于金陵。庙号太宗。
魏主追尊其母杜贵嫔为密皇后。
自司徒长孙嵩以下普增爵位。
以襄城公卢鲁元为中书监，会稽公刘为尚书令，司卫监尉眷、散骑侍郎刘库仁等八人分典四部。
眷，古真之弟子也。
以河内镇将代人罗结为侍中，外都大官，总三十六曹事。
结时年一百七，精爽不衰，魏主以其忠悫，亲任之，使兼长秋卿，监典后宫，出入卧内；年一百一十，乃听归老，朝廷每有大事，遣骑访焉；又十年乃卒。
左光禄大夫崔浩研精经术，练习制度，凡朝廷礼仪，军国书诏，无不关掌。
浩不好老、庄之书，曰： 此矫诬之说，不近人情。
老聃习礼，仲尼所师，岂肯为败法之书以乱先王之治乎！ 
尤不信佛法，曰： 何为事此胡神！ 
及世祖即位，左右多毁之。帝不得已，命浩以公归第。
然素知其贤，每有疑议，辄召问之。
浩纤妍洁白如美妇人，常自谓才比张良，而稽古过之。
既归第，因修服食养性之术。
初，嵩山道士寇谦之，赞之弟也，修张道陵之术，自言尝遇老子降，命谦之继道陵为天师，授以辟谷轻身之术及《科戒》二十卷，使之清整道教。
又遇神人李谱文，云老子之玄孙也，授以《图箓真经》六十馀卷，使之辅佐北方太平真君；出天宫静轮之法，其中数篇，李君之手笔也。
谦之奉其书献于魏主。
朝野多未之信，崔浩独师事之，从受其术，且上书赞明其事曰： 臣闻圣王受命，必有天应。
《河图》、《洛书》皆寄言于虫兽之文，未若今日人神接对，手笑粲然，辞旨深妙，自古无比。
岂可以世俗常虑而忽上灵之命！
臣窃惧之。 
帝欣然，使谒都奉玉帛、牲牢祭嵩岳，迎致谦之弟子在山中者，以崇奉天师，显扬新法，宣布天下。
起天师道场于平城之东南，重坛五层，给道士百二十人衣食，每月设厨会数千人。
臣光曰：老、庄之书，大指欲同死生，轻去就。
而为神仙者，服饵修炼以求轻举，炼草石为金银，其为术正相戾矣。
是以刘歆《七略》叙道家为诸子，神仙为方技。
其后复有符水、禁咒之术，至谦之遂合而为一；至今循之，其讹甚矣！
崔浩不喜佛、老之书而信谦之之言，其故何哉！
昔臧文仲祀爰居，孔子以为不智；如谦之者，其为爰居亦大矣。 《诗》三百，一言以蔽之，曰思无邪。 
君子之于择术，可不慎哉！
