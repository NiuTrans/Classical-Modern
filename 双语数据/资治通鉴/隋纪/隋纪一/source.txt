起屠维作噩，尽重光大渊献，凡三年。
高祖文皇帝上之上开皇九年
春，正月，乙丑朔，陈主朝会群臣，大雾四塞，入人鼻，皆辛酸，陈主昏睡，至晡时乃寤。
是日，贺若弼自广陵引兵济江。
先是弼以老马多买陈船而匿之，买弊船五六十艘，置于渎内。
陈人觇之，以为内国无船。
弼又请缘江防人每交代之际，必集广陵，于是大列旗帜，营幕被野，陈人以为隋兵大至，急发兵为备，既知防人交代，其众复散；后以为常，不复设备。
又使兵缘江时猎，人马喧噪。
故弼之济江，陈人不觉。
韩擒虎将五百人自横江宵济采石，守者皆醉，遂克之。
晋王广帅大军屯六合镇桃叶山。
丙寅，采石戍主徐子建驰启告变；丁卯，召公卿入议军旅。
戊辰，陈主下诏曰： 犬羊陵纵，侵窃郊畿，蜂虿有毒，宜时扫定。
朕当亲御六师，廓清八表，内外并可戒严。 
以骠骑将军萧摩诃、护军将军樊毅、中领军鲁广达并为都督，司空司马消难、湘州刺史施文庆并为大监军，遣南豫州刺史樊猛帅舟师出白下，散骑常侍皋文奏将兵镇南豫州。
重立赏格，僧、尼、道士，尽令执役。
庚午，贺若弼攻拔京口，执南徐州刺史黄恪。
弼军令严肃，秋毫不犯，有军士于民间酤酒者，弼立斩之。
所俘获六千馀人，弼皆释之，给粮劳遣，付以敕书，令分道宣谕。
于是所至风靡。
樊猛在建康，其子巡摄行南豫州事。
辛未，韩擒虎进攻姑孰。半日，拔之，执巡及其家口。
皋文奏败还。
江南父老素闻擒虎威信，来谒军门者昼夜不绝。
鲁广达之子世真在新蔡，与其弟世雄及所部降于擒虎，遣使致书招广达。
广达时屯建康，自劾，诣廷尉请罪；陈主慰劳之，加赐黄金，遣还营。
樊猛与左卫将军蒋元逊将青龙八十艘于白下游弈，以御六合兵；陈主以猛妻子在隋军，惧有异志，欲使镇东大将军任忠代之，令萧摩诃徐谕猛，猛不悦，陈主重伤其意而止。
于是贺若弼自北道，韩擒虎自南道并进，缘江诸戍，望风尽走；弼分兵断曲阿之冲而入。
陈主命司徒豫章王叔英屯朝堂，萧摩诃屯乐游苑，樊毅屯耆阇寺，鲁广达屯白土冈，忠武将军孔范屯宝田寺。
己卯，任忠自吴兴入赴，仍屯硃雀门。
辛未，贺若弼进据钟山，顿白土冈之东。
晋王广遣总管杜彦与韩擒虎合军，步骑二万屯于新林。
蕲州总管王世积以舟师出九江，破陈将纪瑱于蕲口，陈人大骇，降者相继。晋王广上状，帝大悦，宴赐群臣。
时建康甲士尚十馀万人，陈主素怯懦，不达军士，唯昼夜啼泣，台内处分，一以委施文庆。
文庆既知诸将疾己，恐其有功，乃奏曰： 此辈怏怏，素不伏官，迫此事机，那可专信！ 
由是诸将凡有启请，率皆不行。
贺若弼之攻京口也，萧摩诃请将兵逆战，陈主不许。
及弼至钟山，摩诃又曰： 弼悬军深入，垒堑未坚，出兵掩袭，可以必克。 
又不许。
陈主召摩诃、任忠于内殿议军事，忠曰： 兵法：客贵速战，主贵持重。
今国家足食足兵，宜固守台城，缘淮立栅，北军虽来，勿与交战；分兵断江路，无令彼信得通。
给臣精兵一万，金翅三百艘，下江径掩六合，彼大军必谓其度江将士已被俘获，自然挫气。
淮南土人与臣旧相知悉，今闻臣往，必皆景从。
臣复扬声欲往徐州，断彼归路，则诸军不击自去。
待春水既涨，上江周罗睺等众军必沿流赴援，此良策也。 
陈主不能从。
明日，欻然曰： 兵久不决，令人腹烦，可呼萧郎一出击之。 
任忠叩头苦请勿战。
孔范又奏： 请作一决，当为官勒石燕然。 
陈主从之，谓摩诃曰： 公可为我一决！ 
摩诃曰： 从来行陈，为国为身；今日之事，兼为妻子。 
陈主多出金帛赋诸军以充赏。
甲申，使鲁广达陈于白土冈，居诸军之南，任忠次之，樊毅、孔范又次之，萧摩诃军最在北。
诸军南北亘二十里，首尾进退不相知。
贺若弼将轻骑登山，望见众军，因驰下，与所部七总管杨牙、员明等甲士凡八千，勒陈以待之。
陈主通于萧摩诃之妻，故摩诃初无战意；唯鲁广达以其徒力战，与弼相当。
隋师退走者数四，弼麾下死者二百七十三人，弼纵烟以自隐，窘而复振。
陈兵得人头，皆走献陈主求赏，弼知其骄惰，更引兵趣孔范；范兵暂交即走，陈诸军顾之，骑卒乱溃，不可复止，死者五千人。
员明擒萧摩诃，送于弼，弼命牵斩之。摩诃颜色自若，乃释而礼之。
任忠驰入台，见陈主言败状，曰： 官好住，臣无所用力矣！ 
陈主与之金两縢，使募人出战。忠曰： 陛下唯当具舟楫，就上流众军，臣以死奉卫。 
陈主信之，敕忠出部分，令宫人装束以待之，怪其久不至。
时韩擒虎自新林进军，忠已帅数骑迎降于石子冈。
领军蔡征守硃雀航，闻擒虎将至，众惧而溃。
忠引擒虎军直入硃雀门，陈人欲战，忠挥之曰： 老夫尚降，诸军何事！ 
众皆散走。
于是城内文武百司皆遁，唯尚书仆射袁宪在殿中，尚书令江总等数人居省中。
陈主谓袁宪曰： 我从来接遇卿不胜馀人，今日但以追愧。
非唯朕无德，亦是江东衣冠道尽！ 
陈主遑遽，将避匿，宪正色曰： 北兵之入，必无所犯。
大事如此，陛下去欲安之！
臣愿陛下正衣冠，御正殿，依梁武帝见侯景故事。 
陈主不从，下榻驰去，曰： 锋刃之下，未可交当，吾自有计！ 
从宫人十馀出后堂景阳殿，将自投于井，宪苦谏不从；后阁舍人夏侯公韵以身蔽井，陈主与争，久之，乃得入。
既而军人窥井，呼之，不应，欲下石，乃闻叫声；以绳引之，惊其太重，及出，乃与张贵妃、孔贵嫔同束而上。
沈后居处如常。
太子深年十五，闭邠而坐，舍人孔伯鱼侍侧，军士叩阁而入，深安坐，劳之曰： 戎旅在途，不至劳也！ 
军士咸致敬焉。
时陈人宗室王侯在建康者百馀人，陈主恐其为变，皆召入，令屯朝堂，使豫章王叔英总督之，又阴为之备，及台城失守，相帅出降。
贺若弼乘胜至乐游苑，鲁广达犹督馀兵苦战不息，所杀获数百人，会日暮，乃解甲，面台再拜恸哭，谓众曰： 我身不能救国，负罪深矣！ 
士卒皆流涕歔欷，遂就擒。
诸门卫皆走，弼夜烧北掖门入，闻韩擒虎已得陈叔宝，呼视之，叔宝惶惧，流汗股栗，向弼再拜。
弼谓之曰： 小国之君当大国之卿，拜乃礼也。
入朝不失作归命侯，无劳恐惧。 
既而耻功在韩擒虎后，与擒虎相訽，挺刃而出；欲令蔡征为叔宝作降笺，命乘骡车归己，事不果。
弼置叔宝于德教殿，以兵卫守。
高颎先入建康，颎子德弘为晋王广记室，广使德弘驰诣颎所，令留张丽华，颎曰： 昔太公蒙面以斩妲己，今岂可留丽华！ 
乃斩之于青溪。
德弘还报，广变色曰： 昔人云， 无德不报 ，我必有以报高公矣！ 
由是恨颎。
丙戌，晋王广入建康，以施文庆受委不忠，曲为谄佞以蔽耳目，沈客卿重赋厚敛以悦其上，与太市令阳慧朗、刑法监徐析、尚书都令史暨慧皆为民害，斩于石阙下，以谢三吴。
使高颎与元帅府记室裴矩收图籍，封府库，资财一无所取，天下皆称广，以为贤。
矩，让之之弟子也。
广以贺若弼先期决战，违军令，收以属吏。
上驿召之，诏广曰： 平定江表，弼与韩擒虎之力也。 
赐物万段；又赐弼与擒虎诏，美其功。
开府仪同三司王颁，僧辩之子也。夜，发陈高祖陵，焚骨取灰，投水而饮之。
既而自缚，归罪于晋王广。广以闻，上命赦之。
诏陈高祖、世祖、高宗陵，总给五户分守之。
上遣使以陈亡告许善心，善心衰服号哭于西阶之下，藉草东向坐三日，敕书唁焉。
明日，有诏就馆，拜通直散骑常侍，赐衣一袭。
善心哭尽哀，入房改服，复出，北面立，垂泣，再拜受诏，明日乃朝，伏泣于殿下，悲不能兴。
上顾左右曰： 我平陈国，唯获此人。
既能怀其旧君，即我之诚臣也。 
敕以本官直门下省。
陈水军都督周罗睺与郢州刺史荀法尚守江夏，秦王俊督三十总管水陆十馀万屯汉口，不得进，相持逾月。
陈荆州刺史陈慧纪遣南康内史吕忠肃屯岐亭，据巫峡，于北岸凿岩，缀铁锁三条，横截上流以遏隋船，忠肃竭其私财以充军用。
杨素、刘仁恩奋兵击之，四十馀战，忠肃守险力争，隋兵死者五千馀人，陈人尽取其鼻以求功赏。
既而隋师屡捷，获陈之士卒，三纵之。
忠肃弃栅而遁，素徐去其锁；忠肃复据荆门之延洲，素遣巴蜑千人，乘五牙四艘，以拍竿碎其十馀舰，遂大破之，俘甲士二千馀人，忠肃仅以身免。
陈信州刺史顾觉屯安蜀城，弃城走。
陈慧纪屯公安，悉烧其储蓄，引兵东下，于是巴陵以东无复城守者。
陈慧纪帅将士三万人，楼船千馀艘，沿江而下，欲入援建康，为秦王俊所拒，不得前。
是时，陈晋熙王叔文罢湘州，还，至巴州，慧纪推叔文为盟主。
而叔文已帅巴州刺史毕宝等致书请降于俊，俊遣使迎劳之。
会建康平，晋王广命陈叔宝手书招上江诸将，使樊毅诣周罗，陈慧纪子正业诣慧纪谕指。
时诸城皆解甲，罗乃与诸将大临三日，放兵散，然后诣俊降，陈慧纪亦降，上江皆平。
杨素下至汉口，与俊会。
王世积在蕲口，闻陈已亡，移书告谕江南诸郡，于是江州司马黄偲弃城走，豫章等诸郡太守皆诣世积降。
癸巳，诏遣使者巡抚陈州郡。
二月，乙未，废淮南行台省。
苏威奏请五百家置乡正，使治民，简辞讼。
李德林以为： 本废乡官判事，为其里闾亲识，剖断不平，今令乡正专治五百家，恐为害更甚。
且要荒小县，有不至五百家者，岂可使两县共管一乡！ 
帝不听。
丙申，制： 五百家为乡，置乡正一人；百家为里，置里长一人。 
陈吴州刺史萧献能得物情，陈亡，吴人推献为主，右卫大将军武川宇文述帅行军总管元契、张默言等讨之。
落丛公燕荣以舟师自东海至。陈永新侯陈君范自晋陵奔献，并军拒述。
述军且至，献立栅于晋陵城东，留兵拒述，遣其将王褒守吴州，自义兴入太湖，欲掩述后。
述进破其栅，回兵击献，大破之；又遣兵别道袭吴州，王褒衣道士服弃城走。
献以馀众保包山，燕荣击破之。
献将左右数人匿民家，为人所执。
述进至奉公埭，陈东扬州刺史萧岩以会稽降，与献皆送长安，斩之。
杨素之下荆门也，遣别将庞晖将兵略地，南至湘州，城中将士，莫有固志。
刺史岳阳王叔慎，年十八，置酒会文武僚吏。
酒酣，叔慎叹曰： 君臣之义，尽于此乎！ 
长史谢基伏而流涕。
湘州助防遂兴侯正理在坐，乃起曰： 主辱臣死，诸君独非陈国之臣乎！
今天下有难，实致命之秋也。纵其无成，犹见臣节。青门之外，有死不能！
今日之机，不可犹豫，后应者斩！ 
众咸许诺。
乃刑牲结盟，仍遣人诈奉降书于庞晖。
晖信之，克期而入，叔慎伏甲待之。晖至，执之以徇，并其众皆斩之。
叔慎坐于射堂，招合士众，数日之中，得五千人。
衡阳太守樊通、武州刺史邬居业皆请举兵助之。
隋所除湘州刺史薛胄将兵适至，与行军总管刘仁恩共击之；叔慎遣其将陈正理与樊通拒战，兵败。
胄乘胜入城，擒叔慎。仁恩破邬居业于横桥，亦擒之。俱送秦王俊，斩于汉口。
岭南未有所附，数郡共奉高凉郡太夫人洗氏为主，号圣母，保境拒守。
诏遣柱国韦洸等安抚岭外，陈豫章太守徐墱据南康拒之，洸等不得进。
晋王广遣陈叔宝遗夫人书，谕以国亡，使之归隋。
夫人集首领数千人，尽日恸哭，遣其孙冯魂帅众迎洸。
洸击斩徐璒，入，至广州，说谕岭南诸州皆定；表冯魂为仪同三司，册洗氏为宋康郡夫人。
洸，夐之子也。
衡州司马任瓖劝都督王勇据岭南，求陈氏子孙，立以为帝；勇不能用，以所部来降，瑰弃官去。
瑰，忠之弟子也。
于是陈国皆平，得州三十，郡一百，县四百，诏建康城邑宫室，并平荡耕垦，更于石头置蒋州。
晋王广班师，留王韶镇石头城，委以后事。
三月，己巳，陈叔宝与其王公百司发建康，诣长安，大小在路，五百里累累不绝。
帝命权分长安士民宅以俟之，内外修整，遣使迎劳；陈人至者如归。
夏，四月，辛亥，帝幸骊山，亲劳旋师。
乙巳，诸军凯入，献俘于太庙，陈叔宝及诸王侯将相并乘舆服御、天文图籍等以次行列，仍以铁骑围之，从晋王广、秦王俊入，列于庙廷。
拜广为太尉，赐辂车、乘马、衮冕之服、玄圭、白璧。
丙午，帝坐广阳门观，引陈叔宝于前，及太子、诸王二十八人，司空司马消难以下至尚书郎凡二百馀人，帝使纳言宣诏劳之；次使内史令宣诏，责以君臣不能相辅，乃至灭亡。
叔宝及其群臣并愧惧伏地，屏息不能对，既而宥之。
初，武元帝迎司马消难，与消难结为兄弟，情好甚笃，帝每以叔父礼事之。
及平陈，消难至，特免死，配为乐户，二旬而免，犹以旧恩引见；寻卒于家。
庚戌，帝御广阳门宴将士，自门外夹道列布帛之积，达于南郭。
班赐各有差，凡用三百馀万段、故陈之境内，给复十年，馀州免其年租赋。
乐安公元谐进曰： 陛下威德远被，臣前请以突厥可汗为候正，陈叔宝为令史，今可用臣言矣。 
帝曰： 朕平陈国，本以除逆，非欲夸诞。
公之所奏，殊非朕心。
突厥不知山川，何能警候；叔宝昏醉，宁堪驱使！ 
谐默然而退。
辛酉，进杨素爵为越公，以其子玄感为仪同三司，玄奖为清河郡公；赐物万段，粟万石。
命贺若弼登御坐，赐物八千段，加位上柱国，进爵宋公。
仍各加赐金宝及陈叔宝妹为妾。
贺若弼、韩擒虎争功于帝前。弼曰： 臣在蒋山死战，破其锐卒，擒其骁将，震扬威武，遂平陈国；韩擒虎略不交陈，岂臣之比！ 
擒虎曰： 本奉明旨，令臣与弼同时合势以取伪都，弼乃敢先期，逢贼遂战，致令将士伤死甚多。
臣以轻骑五百，兵不血刃，直取金陵，降任蛮奴，执陈叔宝，据其府库，倾其巢穴。
弼至夕方扣北掖门，臣启关而纳之。斯乃救罪不暇，安得与臣相比！ 
帝曰： 二将俱为上勋。 
于是进擒虎位上柱国，赐物八千段。
有司劾擒虎放纵士卒，淫污陈宫；坐此不加爵邑。
加高颎上柱国，进爵齐公，赐物九千段。
帝劳之曰： 公伐陈后，人言公反，朕已斩之。
君臣道合，非青蝇所能间也。 
帝从容命颎与贺若弼论平陈事，颎曰： 贺若弼先献十策，后于蒋山苦战破贼。
臣文吏耳，焉敢与大将论功！ 
帝大笑，嘉其有让。
帝之伐陈也，使高颎问方略于上仪同三司李德林，以授晋王广；至是，帝赏其功，授柱国，封郡公，赏物三千段。
已宣敕讫，或说高颎曰： 今归功于李德林，诸将必当愤惋，且后世观公有若虚行。 
颎入言之，乃止。
以秦王俊为扬州总管四十四州诸军事，镇广陵。
晋王广还并州。
晋王广之戮陈五佞也，未知都官尚书孔范、散骑常侍王瑳、王仪、御史中丞沈瓘之罪，故得免；及至长安，事并露，乙未，帝暴其过恶，投之边裔，以谢吴、越之人。
瑳刻薄贪鄙，忌害才能；仪颂巧侧媚，献二女以求亲昵；瓘险惨苛酷，发言邪谄，故同罪焉。
帝给赐陈叔宝甚厚，数得引见，班同三品；每预宴，恐致伤心，为不奏吴音。
后监守者奏言： 叔宝云， 既无秩位，每预朝集，愿得一官号。  
帝曰： 叔宝全无心肝！ 
监者又言： 叔宝常醉，罕有醒时。 
帝问： 饮酒几何？ 
对曰： 与其子弟日饮一石。 
帝大惊，使节其酒，既而曰： 任其性；不尔，何以过日！ 
帝以陈氏子弟既多，恐其在京城为非，乃分置边州，给田业使为生，岁时赐衣服以安全之。
诏以陈尚书令江总为上开府仪同三司，仆射袁宪、骠骑萧摩诃、领军任忠皆为开府仪同三司，吏部尚书吴兴姚察为秘书丞。
上嘉袁宪雅操，下诏，以为江表称首，授昌州刺史。
闻陈散骑常侍袁元友数直言于陈叔宝，擢拜主爵侍郎。
谓群臣曰： 平陈之初，我悔不杀任蛮奴。
受人荣禄，兼当重寄，不能横尸徇国，乃云无所用力，与弘演纳肝何其远也！ 
帝见周罗睺，慰谕之，许以富贵。
罗睺垂泣对曰： 臣荷陈氏厚遇，本朝沦亡，无节可纪。
得免于死，陛下之赐也，何富贵之敢望！ 
贺若弼谓罗睺曰： 闻公郢、汉捉兵，即知扬州可得。
王师利涉，果如所量。 
罗睺曰： 若得与公周旋，胜负未可知也。 
顷之，拜上仪同三司。
先是，陈将羊翔来降，伐陈之役，使为向导，位至上开府仪同三司，班在罗睺上。
韩擒虎于朝堂戏之曰： 不知机变，乃立在羊翔之下，能无愧乎！ 
罗睺曰： 昔在江南，久承令问，谓公天下节士；今日所言，殊非所望。 
擒虎有愧色。
帝之责陈君臣也，陈叔文独欣然有得色。
既而复上表自陈： 昔在巴州，已先送款，乞知此情，望异常例！ 
帝虽嫌其不忠，而欲怀柔江表，乃授叔文开府仪同三司，拜宜州刺史。
初，陈散骑常侍韦鼎聘于周，遇帝而异之，谓帝曰： 公当贵，贵则天下一家，岁一周天，老夫当委质于公。 
及至德之初，鼎为大府卿，尽卖田宅，大匠卿毛彪问其故，鼎曰： 江东王气，尽于此矣！吾与尔当葬长安。 
及陈平，上召鼎为上仪同三司。
鼎，睿之孙也。
壬戌，诏曰： 今率土大同，含生遂性；太平之法，方可流行。
凡我臣民，澡身浴德，家家自修，人人克念。
兵可立威，不可不戢，刑可助化，不可专行。
禁卫九重之馀，镇守四方之外，戎旅军器，皆宜停罢。
世路既夷，群方无事，武力之子，俱可学经；民间甲仗，悉皆除毁。
颁告天下，咸悉此意。 
贺若弼撰其所画策上之，谓为《御授平陈七策》。
帝弗省，曰： 公欲发扬我名，我不求名；公宜自载家传。 
弼位望隆重，兄弟并封郡公，为刺史、列将，家之珍玩，不可胜计，婢妾曳罗绮者数百，时人荣之。
其后突厥来朝，上谓之曰： 汝闻江南有陈国天子乎？ 
对曰： 闻之。 
上命左右引突厥诣韩擒虎前曰： 此是执得陈国天子者。 
擒虎厉色顾之，突厥惶恐，不敢仰视。
左卫将军庞晃等短高颎于上，上怒，皆黜之，亲礼逾密。
因谓颎曰： 独孤公，犹镜也，每被磨莹，皎然益明。 
初，颎父宾为独孤信僚佐，赐姓独孤氏，故上常呼为独孤而不名。
乐安公元谐，性豪侠，有气调。少与上同学，甚相爱，及即位，累历显仕。
谐好排诋，不能取媚左右。
与上柱国王谊善，谊诛，上稍疏忌之。
或告谐与从父弟上开府仪同三司滂、临泽侯田鸾、上仪同三司祁绪等谋反，下有司案验，奏： 谐谋令祁绪勒党项兵断巴、蜀。
又，谐尝与滂同谒上，谐私谓滂曰： 我是主人，殿上者贼也。 
因令滂望气，滂曰： 彼云似蹲狗走鹿，不如我辈有福德云。  
上大怒，谐、滂、鸾、绪并伏诛。
闰月，己卯，以吏部尚书苏威为右仆射。
六月，乙丑，以荆州总管杨素为纳言。
朝野皆请封禅，秋，七月，丙午，诏曰： 岂可命一将军除一小国，遐迩注意，便谓太平。
以薄德而封名山，用虚言而干上帝，非朕攸闻。
而今以后，言及封禅，宜即禁绝。 
左卫大将军广平王雄，贵宠特盛，与高颎、虞庆则、苏威称为四贵。
雄宽容下士，朝野倾属，上恶其得众，阴忌之，不欲其典兵马；八月，壬戌，以雄为司空，实夺之权。
雄既无职务，乃杜门不通宾客。
帝践祚之初，柱国沛公郑译请修正雅乐，诏太常卿牛弘、国子祭酒辛彦之、博士何妥等议之，积年不决。
译言： 古乐十二律，旋相为宫，各用七声，世莫能通。 
译因龟兹人苏祗婆善琵琶，始得其法，推演为十二均、八十四调，以校太乐所奏，例皆乖越。
译又于七音之外更立一声，谓之应声，作书宣示朝廷。
与邳公世子苏夔议累黍定律。
时人以音律久无通者，非译、夔一朝可定。
帝素不悦学，而牛弘不精音律，何妥自耻宿儒反不逮译等，常欲沮坏其事，乃立议，非十二律旋相为宫及七调，竞为异议，各立朋党；或欲令各造乐，待成，择其善者而从之。
妥恐乐成善恶易见，乃请帝张乐试之，先白帝去： 黄钟象人君之德。 
及奏黄钟之调，帝曰： 滔滔和雅，甚与我心会。 
妥因奏止用黄钟一宫，不假馀律。
帝悦，从之。
时又有乐工万宝常，妙达钟律。
译等为黄钟调成，奏之，帝召问宝常，宝常曰： 此亡国之音也。 
帝不悦。
宝常请以水尺为律，以调乐器，上从之。
宝常造诸乐器，其声率下郑译调二律，损益乐器，不可胜纪。
其声雅淡，不为时人所好，太常善声者多排毁之。
苏夔尤忌宝常，夔父威方用事，凡言乐者皆附之而短宝常，宝常乐竟为威所抑，寝不行。
及平陈，获宋、齐旧乐器，并江左乐工，帝令廷奏之，叹曰： 此华夏正声也。 
乃调五音为五夏、二舞、登歌、房内等十四调，宾祭用之。
仍诏太常置清商署以掌之。
时天下既壹，异代器物，皆集乐府。
牛弘奏： 中国旧音多在江左。前克荆州得梁乐，今平蒋州又得陈乐。史传相承以为合古，请加修缉以备雅乐。
其后魏之乐及后周所用，杂有边裔之声，皆不可用，请悉停之。 
冬，十二月，诏弘与许善心、姚察及通直郎虞世基参定雅乐。
世基，荔之子也。
己巳，以黄州总管周法尚为永州总管，安集岭南，给黄州兵三千五百人为帐内，陈桂州刺史钱季卿等皆诣法尚降。
定州刺史吕子廓，据山洞，不受命，法尚击斩之。
以驾部侍郎狄道辛公义为岷州刺史。
岷州俗畏疫，一人病疫，阖家避之，病者多死。
公义命皆舆置己之听事，暑月，病人或至数百，厅廓皆满。公义设榻，昼夜处其间，以秩禄具医药，身自省问。
病者既愈，乃召其亲戚谕之曰： 死生有命，岂能相染！
若相染者，吾死久矣。 
皆惭谢而去。
其后人有病者，争就使君，其家亲戚固留养之，始相慈爱，风俗遂变。
后迁并州刺史，下车，先至狱中露坐，亲自验问。十馀日间，决遣咸尽，方还听事受领新讼。
事皆立决；若有未尽，必须禁者，公义即宿听事，终不还邠。
或谏曰： 公事有程，使君何自苦！ 
公义曰： 刺史无德，不能使民无讼，岂可禁人在狱而安寝于家乎！ 
罪人闻之，咸自款服。
后有讼者，乡闾父老遽晓之曰： 此小事，何忍勤劳使君！ 
讼者多两让而止。
高祖文皇帝上之上开皇十年春，正月，乙未，以皇孙昭为河南王，楷为华阳王。昭，广之子也。
二月，上幸晋阳，命高颎居守。
夏，四月，辛酉，至自晋阳。
成安文子李德林，恃其才望，论议好胜，同列多疾之；由是以佐命无功，十年不徙级。
德林数与苏威异议，高颎常助威，奏德林狠戾，上多从威议。
上赐德林庄店，使自择之，德林请逆人高阿那肱卫国县市店，上许之。
及幸晋阳，店人诉称高氏强夺民田，于内造店赁之。
苏威因奏德林诬罔。
妄奏自入，司农卿李圆通等复助之曰： 此店收利如食千户，请计日追赃。 
上自是益恶之。
虞庆则等奉使关东巡省，还，皆奏称 乡正专理辞讼，党与爱憎，公行货贿，不便于民。 
上令废之。
德林曰： 兹事臣本以为不可，然置来始尔，复即停废，政令不一，朝成暮毁，深非帝王设法之义。
臣望陛下自今群臣于律令辄欲改张，即以军法从事；不然者，纷纭未已。 
上遂发怒，大诟云： 尔欲以我为王莽邪！ 
先是，德林称父为太尉咨议以取赠官，给事黄门侍郎猗氏陈茂等密奏： 德林父终于校书，妄称咨议。 
上甚衔之。
至是，上因数之曰： 公为内史，典朕机密，比不可豫计议者，以公不弘耳，宁自知乎！
又罔冒取店，妄加父官，朕实忿之，而未能发，今当以一州相遣耳。 
因出为湖州刺史。
德林拜谢曰： 臣不敢复望内史令，请但预散参。 
上不许，迁怀州刺史而卒。
李圆通，本上微时家奴，有器干；及为隋公，以圆通及陈茂为参佐，由是信任之。
梁国之废也，上以梁太府卿柳庄为给事黄门侍郎。
庄有识度，博学，善辞令，明习典故，雅达政事，上及高颎、苏威皆重之。
与陈茂同僚，不能降意，茂谮之于上，上稍疏之，出为饶州刺史。
上性猜忌，不悦学，既任智以获大位，因以文法自矜，明察临下，恒令左右觇视内外，有过失则加以重罪。又患令史赃污，私使人以钱帛遗之，得犯立斩。
每于殿庭棰人，一日之中，或至数四；尝怒问事挥楚不甚，即命斩之。
尚书左仆射高颎、治书侍御史柳彧等谏，以为 朝堂非杀人之所，殿廷非决罚之地。 
上不纳。
颎等乃尽诣朝堂请罪，上顾谓领左右都督田元曰： 吾杖重乎？ 
元曰： 重。 
帝问其状，元举手曰： 陛下杖大如指，捶人三十者，比常杖数百，故多死。 
上不怿，乃令殿内去杖，欲有决罚，各付所由。
后楚州行参军李君才上言： 上宠高颎过甚。 
上大怒，命杖之，而殿内无杖，遂以马鞭捶杀之，自是殿内复置杖。
未几，怒甚，又于殿廷杀人；兵部侍郎冯基固谏，上不从，竟于殿廷杀之。
上亦寻悔，宣慰冯基，而怒群臣之不谏者。
五月，乙未，诏曰： 魏末丧乱，军人权置坊府，南征北伐，居处无定，家无完堵，地罕包桑，朕甚愍之。
凡是军人，可悉属州县，垦田、籍帐，一与民同。
军府统领，宜依旧式。
罢山东、河南及北方缘边之地新置军府。 
六月，辛酉，制民年五十免役收庸。
秋，七月，癸卯，以纳言杨素为内史令。
冬，十一月，辛丑，上祀南郊。
江表自东晋已来，刑法疏缓，世族陵驾寒门；平陈之后，牧民者尽更变之。
苏威复作《五教》，使民无长幼悉诵之，士民嗟怨。
民间复讹言隋欲徙之入关，远近惊骇。
于是婺州汪文进、越州高智慧、苏州沈玄懀皆举兵反，自称天子。署置百官。
乐安蔡道人、蒋山李凌、饶州吴世华、温州沈孝彻、泉州王国庆、杭州杨宝英、交州李春等皆自称大都督，攻陷州县。
陈之故境，大抵皆反。大者有众数万，小者数千，共相影响。执县令，或抽其肠，或脔其肉食之，曰： 更能使侬诵《五教》邪！ 
诏以杨素为行军总管以讨之。
素将济江，使始兴麦铁杖戴束稾，夜，浮渡江觇贼，还而复往，为贼所擒，遣兵仗三十人防之。
铁杖取贼刀，乱斩防者，杀之皆尽，割其鼻，怀之以归。
素大奇之，奏授仪同三司。
素帅舟师自杨子津入，击贼帅硃莫问于京口，破之。
进击晋陵贼帅顾世兴、无锡贼帅叶略，皆平之。
沈玄懀败走，素追擒之。
高智慧据浙江东岸为营，周亘百余里，船舰被江；素击之。
子总管南阳来护儿言于素曰： 吴人轻锐，利在舟楫，必死之贼，难与争锋，公宜严陈以待之，勿与接刃。
请假奇兵数千潜渡江，掩破其壁。使退无所归，进不得战，此韩信破赵之策也。 
素从之。
护儿以轻舸数百直登江岸，袭破其营，因纵火，烟焰张天。
贼顾火而惧，素因纵兵奋击，大破之，贼遂溃。
智慧逃入海，素蹑之至海曲，召行军记室封德彝计事，德彝坠水，人救，获免，易衣见素，竟不自言。
素后知之，问其故，曰： 私事也，所以不白。 
素嗟异之。
德彝名伦，以字行，隆之之孙也。
汪文进以蔡道人为司空，守乐安，素进讨，悉平之。
密令人说国庆，使斩送智慧以自赎；国庆乃执送智慧，斩于泉州，馀党悉降。
江南大定。素班师，上遣左领军将军独孤陀至浚仪迎劳；比到京师，问者日至。
拜素子玄奖为仪同三司，赏赐甚厚。
陀，信之子也。
杨素用兵多权略，驭众严整，每将临敌，辄求人过失而斩之，多者百馀人，少不下十数，流血盈前，言笑自若。
及其对陈，先令一二百人赴敌，陷陈则已，如不能陷而还者，无问多少，悉斩之；又令二三百人复进，还如向法。
将士股栗，有必死之心，由是战无不胜，称为名将。
素时贵幸，言无不从，其从素行者，微功必录，至他将虽有大功，多为文吏所谴却，故素虽残忍，士亦以此愿从焉。
以并州总管晋王广为扬州总管，镇江都，复以秦王俊为并州总管。
番禺夷王仲宣反，岭南首领多应多，引兵围广州。
韦洸中流矢卒，诏以其副慕容三藏检校广州道行军事。
又诏给事郎裴矩巡抚岭南，矩至南康，得兵数千人。
仲宣遣别将周师举围东衡州，矩与大将军鹿愿击斩之，进至南海。
高凉冼夫人遣其孙冯暄将兵救广州，暄与贼将陈佛智素善，逗留不进；夫人知之，大怒，遣使执暄，系州狱，更遣孙盎出讨佛智，斩之。
进会鹿愿于南海，与慕容三藏合击仲宣，仲宣众溃，广州获全。
洗氏亲被甲，乘介马，张锦伞，引彀骑卫，从裴矩巡抚二十馀州。
苍梧首领陈坦等皆来谒见，矩承制署为刺史、县令，使还统其部落，岭表遂定。
矩复命，上谓高颎、杨素曰： 韦洸将二万兵不能早度岭，朕每患其兵少。
裴矩以三千弊卒径至南海，有臣若此，朕亦何忧！ 
以矩为民部侍郎。
拜冯盎高州刺史，追赠冯宝广州总管、谯国公。
册洗氏为谯国夫人，开谯国夫人幕府，置长史以下官属，官给印章，听发部落六州兵马，若有机急，便宜行事。
仍敕以夫人诚效之故，特赦暄逗留之罪，拜罗州刺史。
皇后赐夫人首饰及宴服一袭，夫人并盛于金箧，并梁、陈赐物，各藏一库，每岁时大会，陈之于庭，以示子孙，曰： 我事三代主，唯用一忠顺之心。今赐物具存，此其报也。汝曹皆念之，尽赤心于天子！ 
番州总管赵讷贪虐，诸俚、獠多亡叛。
夫人遣长史张融上封事，论安抚之宜，并言讷罪，不可以招怀远人。
上遣推讷，得其赃贿，竟致于法；敕委夫人招慰亡叛。
夫人亲载诏书，自称使者，历十馀州，宣述上意，谕诸俚、獠，所至皆降。
上嘉之，赐夫人临振县为汤沐邑，赠冯仆崖州总管、平原公。
高祖文皇帝上之上开皇十一年
春，正月，皇太子妃元氏薨。二月，戊午，吐谷浑遣使入贡。吐谷浑可汗夸吕闻陈亡，大惧，遁逃保险，不敢为寇。
夸吕卒，子世伏立，使其兄子无素奉表称籓，并献方物，请以女备后庭。
上谓无素曰： 若依来请，它国闻之，必当相效，何以拒之！
朕情存安养，各令遂性，岂可聚敛子女以实后宫乎！ 
竟不许。
平乡令刘旷有异政，以义理晓谕，讼者皆引咎而去，狱中草满，庭可张罗；迁临颍令。
高颎荐旷清名善政为天下第一，上召见，劳勉之，顾谓侍臣曰： 若不殊奖，何以为劝！ 
丙子，优诏擢为莒州刺史。
辛巳晦，日有食之。
初，帝微时，与滕穆王瓚不协。
帝为周相，以瓚为大宗伯，瓚恐为家祸，阴欲图帝，帝隐之。
瓚妃，周高祖妹顺阳公主也，与独孤后素不平，阴为咒诅；帝命出之，瓚不可。
秋，八月，壬申，瓚从帝幸栗园，暴薨，时人疑其遇鸩。
乙亥，帝至自栗园。
沛达公郑译卒。
