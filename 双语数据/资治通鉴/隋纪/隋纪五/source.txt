起著雍执徐，尽玄黓涒滩，凡五年。
炀皇帝上之下大业四年
春，正月，乙巳，诏发河北诸军五百馀万众穿永济渠，引沁水南达于河，北通涿郡。
丁男不供，始役妇人。
壬申，以太府卿元寿为内史令。
裴矩闻西突厥处罗可汗思其母，请遣使招怀之。
二月，己卯，帝遣司朝谒者崔君肃赍诏书慰谕之。
处罗见君肃甚倨，受诏不肯起，君肃谓之曰： 突厥本一国，中分为二，每岁交兵，积数十岁而莫能相灭者，明知其势敌耳。
然启民举其部落百万之众，卑躬折节，入臣天子者，其故何也？
正以切恨可汗，不能独制，欲借兵于大国，共灭可汗耳。
群臣咸欲从启民之请，天子既许之，师出有日矣。
顾可汗母向夫人惧西国之灭，旦夕守阙，哭泣哀祈，匍匐谢罪，请发使召可汗，令入内属。
天子怜之，故复遣使至此。
今可汗乃倨慢如是，则向夫人为诳天子，必伏尸都市，传首虏庭。
发大隋之兵，资东国之众，左提右挈，以击可汗，亡无日矣！
奈何爱两拜之礼，绝慈母之命，惜一语称臣，使社稷为墟乎！ 
处罗矍然而起，流涕再拜，跪受诏书，因遣使者随君肃贡汗血马。
三月，壬戌，倭王多利思比孤遣使入贡，遗帝书曰： 日出处天子致书日没处天子无恙。 
帝览之，不悦，谓鸿胪卿曰： 蛮夷书无礼者，勿复以闻。 
乙丑，车驾幸五原，因出塞巡长城。
行宫设六合板城，载以枪车。
每顿舍，则外其辕以为外围，内布铁菱；次施弩床，皆插钢锥，外向；上施旋机弩，以绳连机，人来触绳，则弩机旋转，向所触而发。
其外又以矰周围，施铃柱、槌磐以知所警。
帝募能通绝域者，屯田主事常骏等请使赤土，帝大悦。
丙寅，命骏等赍物五千段，以赐其五。
赤土者，南海中远国也。
帝无日不治宫室，两京及江都，苑囿亭殿虽多，久而益厌。每游幸，左右顾瞩，无可意者，不知所适。
乃备责天下山川之图，躬自历览，以求胜地可置宫苑者。
夏，四月，诏于汾州之北汾水之源，营汾阳宫。
初，元德太子薨，河南尹齐王暕次当为嗣，元德吏兵二万馀人，悉隶于柬，帝为之妙选僚属，以光禄少卿柳謇之为齐王长史，且戒之曰： 齐王德业修备，富贵自钟卿门；若有不善，罪亦相及。 
謇之，庆之从子也。
暕宠遇日隆，百官趋谒，阗咽道路。
暕以是骄恣，昵近小人，所为多不法。
遣左右乔令则、库狄仲锜、陈智伟求声色。
令则等因此放纵，访人家有美女，辄矫暕命呼之，载入暕第，淫而遣之。
仲锜、智伟诣陇西，挝炙诸胡，责其名马，得数匹以进暕；暕令还主，仲锜等诈言王赐，取归其家，暕不知也。
乐平公主尝奏帝，言柳氏女美，帝未有所答。
久之，主复以柳氏进暕，暕纳之。
其后，帝问主： 柳氏女安在？ 
主曰： 在齐王所。 
帝不悦。
暕从帝幸汾阳宫，大猎，诏暕以千骑入围，暕大获糜鹿以献；而帝未有得也，乃怒从官，皆言为暕左右所遏，兽不得前。
帝于是发怒，求暕罪失。
时制：县令无故不得出境。有伊阙令皇甫诩，得幸于暕，违禁，携之至汾阳宫。
御史韦德裕希旨劾奏暕，帝令甲士千馀人大索暕第，因穷治其事。
暕妃韦氏早卒，暕与妃姊元氏妇通，产一女。
暕召相工令遍视后庭，相工指妃姊曰： 此产子者当为皇后。 
暕以元德太子有三子，恐不得立，阴挟左道为厌胜，至是皆发。
帝大怒，斩令则等数人，赐妃姊死，暕府僚皆斥之边远。
柳謇之坐不能匡正，除名。
时赵王杲尚幼，帝谓侍臣曰： 朕唯有暕一子，不然者，当肆诸市朝，以明国宪！ 
暕自是恩宠日衰，虽为京尹，不复关预时政。
帝恒令虎贲郎将一人监其府事，暕有微失，虎贲辄奏之。
帝亦常虑暕生变，所给左右，皆以老弱，备员而已。
太史令庚质，季才之子也，其子为齐王属。帝谓质曰： 汝不能一心事我，乃使儿事齐王，何向背如此！ 
对曰： 臣事陛下，子事齐王，实是一心，不敢有二。 
帝犹怒，出为合水令。
乙卯，诏以突阙启民可汗遵奉朝化，思改戎俗，宜于万寿戌置城造屋，其帷帐床褥以上，务从优厚。
秋，七月，辛巳，发丁男二十馀万筑长城，自榆谷而东。
裴矩说铁勒，使击吐谷浑，大破之。
吐谷浑可汗伏允东走，入西平境内，遣使请降求救；帝遣安德王雄出浇河，许公宇文述出西平迎之。
述至临羌城，吐谷浑畏述兵盛，不敢降，帅众西遁，述引兵追之，拔曼头、赤水二城，斩三千馀级，获其王公以下二百人，虏男女四千口而还。
伏允南奔雪山，其故地皆空，东西四千里，南北二千里，皆为隋有，置州、县、镇、戍，天下轻罪徙居之。
八月，辛酉，上亲祠恒岳，赦天下。
河北道郡守毕集，裴矩所致西域十馀国皆来助祭。
九月，辛未，征天下鹰师悉集东京，至者万余人。
冬，十月，乙卯，颁新式。
常骏等至赤土境，赤土王利富多塞遣使以三十舶迎之，进金鏁以缆骏船，凡泛海百馀日，入境月馀，乃至其都。
其王居处器用，穷极珍丽，待使者礼亦厚，遣其子那邪迦随骏入贡。
帝以右翊卫将军河东薛世雄为玉门道行军大将，与突阙启民可汗连兵击伊吾，师出玉门，启民不至。
世雄孤军度碛，伊吾初谓隋军不能至，皆不设备；闻世雄军已度碛，大惧，请降。
世雄乃于汉故伊吾城东筑城，留银青光禄大夫王威以甲卒千馀人戌之而还。
炀皇帝上之下大业五年春，正月，丙子，改东京为东都。
突阙启民可汗来朝，礼赐益厚。
癸未，诏天下均田。
戊子，上自东都西还。
己丑，制民间铁叉、搭钩、刃之类皆禁之。
二月，戊申，车驾至西京。
三月，己巳，西巡河右；乙亥，幸扶风旧宅。
夏，四月，癸亥，出临津关，渡黄河，至西平，陈兵讲武，将击吐谷浑。
五月，乙亥，上大猎于拔延山，长围周亘二十里。
庚辰，入长宁谷，度星岭；丙戌，至浩亹川。以桥未成，斩都水使者黄亘及督役者九人，数日，桥成，乃行。
吐谷浑可汗伏允帅众保覆袁川，帝分命内史元寿南屯金山，兵部尚书段文振屯北雪山，太仆卿杨义臣东屯琵琶峡，将军张寿西屯泥岭，四面围之。
伏允以数十骑遁出，遣其名王诈称伏允，保车我真山。
壬辰，诏右屯卫大将军张定和往捕之。
定和轻其众少，不被甲，挺身登山，吐谷浑伏兵射杀之；其亚将柳武建击吐谷浑，破之。
甲午，吐谷浑仙头王穷蹙，帅男女十馀万口来降。
六月，丁酉，遣左光禄大夫梁默等追讨伏允，兵败，为伏允所杀。
卫尉卿刘权出伊吾道，击吐谷浑，至青海，虏获千馀口，乘胜追奔，至伏俟城。
辛丑，帝谓给事郎蔡征曰： 自古天子有巡狩之礼；而江东诸帝多傅脂粉，坐深宫，不与百姓相见，此何理也？ 
对曰： 此其所以不能长世。 
丙午，至张掖。
帝之将西巡也，命裴矩说高昌王麹伯雅及伊吾吐屯设等，啖以厚利，召使入朝。
壬子，帝至燕支山，伯雅、吐屯设等及西域二十七国谒于道左，皆令佩金玉，被锦罽，焚香奏乐，歌舞喧噪。
帝复令武威、张掖士女盛饰纵观，衣服车马不鲜者，郡县督课之。
骑乘嗔咽，周亘数十里，以示中国之盛。
吐屯设献西域数千里之地，上大悦。
癸丑，置西海、河源、鄯善、且末等郡，谪天下罪人为戌卒以守之。
命刘权镇河源郡积石镇，大开屯田，捍御吐谷浑，以通西域之路。
是时天下凡有郡一百九十，县一千二百五十五，户八百九十万有奇。东西九千三百里，南北万四千八百一十五里。
隋氏之盛，极于此矣。
帝谓裴矩有绥怀之略，进位银青光禄大夫。
自西京诸县及西北诸郡，皆转输塞外，每岁钜亿万计；经途险远及遇寇钞，人畜死亡不达者，郡县皆征破其家。
由是百姓失业，西方先困矣。
初，吐谷浑伏允使其子顺来朝，帝留顺不遣。
伏允败走，无以自资，帅数千骑客于党项。
帝立顺为可汗，送至玉门，令统其馀众；以其大宝王尼洛周为辅。
至西平，其部下杀洛周，顺不果入而还。
丙辰，上御观风殿，大备文物，引高昌王麹伯雅及伊吾吐屯设升殿宴饮，其馀蛮夷使者陪阶庭者二十馀国，奏九部乐及鱼龙戏以娱之，赐赉有差。
戊午，赦天下。吐谷浑有青海，俗传置牝马于其上，得龙种。
秋，七月，置马牧于青海，纵牝马二千匹于川谷以求龙种，无效而止。
车驾东还，行经大斗拔谷，山路隘险，鱼贯而出，风雪晦冥，文武饥馁沾湿，夜久不逮前营，士卒冻死者太半，马驴什八九，后宫妃、主或狼狈相失，与军士杂宿山间。
九月，癸未，车驾入西京。
冬，十一月，丙子，复幸东都。
民部侍郎裴蕴以民间版籍，脱漏户口及诈注老小尚多，奏令貌阅，若一人不实，则官司解职。
又许民纠得一丁者，令被纠之家代输赋役。
是岁，诸郡计帐进丁二十四万三千，新附口六十四万一千五百。
帝临朝鉴状，谓百官曰： 前代无贤才，致此罔冒；今户口皆实，全由裴蕴。 
由是渐见亲委，未几，擢授御史大夫，与裴矩、虞世基参掌机密。
蕴善候伺人主微意，所欲罪者，则曲法锻成其罪；所欲宥者，则附从轻典，因而释之。
是后大小之狱，皆以付蕴，刑部、大理莫敢与争，必禀承进止，然后决断。
蕴有机辩，言若悬河，或重或轻，皆由其口，剖析明敏，时人不能致诘。
突厥启民可汗卒，上为之废朝三日，立其子咄吉，是为始毕可汗；表请尚公主，诏从其俗。
初，内史侍郎薛道衡以才学有盛名，久当枢要，高祖末，出为襄州总管；帝即位，自番州刺史召之，欲用为秘书监。
道衡既至，上《高祖文皇帝颂》，帝览之，不悦，顾谓苏威曰： 道衡致美先朝，此《鱼藻》之义也。 
拜司隶大夫，将置之罪。
司隶刺史房彦谦劝道衡杜绝宾客，卑辞下气，道衡不能用。
会议新令，久不决，道衡谓朝士曰： 向使高颎不死，令决当久行。 
有人奏之，帝怒曰： 汝忆高颎邪！ 
付执法者推之。
裴蕴奏： 道衡负才恃旧，有无君之心，推恶于国，妄造祸端。
论其罪名，似如隐昧；原其情意，深为悖逆。 
帝曰： 然。
我少时与之行役，轻我童稚，与高颎、贺若弼等外擅威权；及我即位，怀不自安，赖天下无事，未得反耳。
公论其逆，妙体本心。 
道衡自以所坐非大过，促宪司早断，冀奏日帝必赦之，敕家人具馔，以备宾客来候者。
及奏，帝令自尽，道衡殊不意，未能引决。
宪司重奏，缢而杀之，妻子徙且末。
天下冤之。
帝大阅军实，称器甲之美，宇文述因进言： 此皆云定兴之功。 
帝即擢定兴为太府丞。
炀皇帝上之下大业六年
春，正月，癸亥朔，未明三刻，有盗数十人，素冠练衣，焚香持华，自称弥勒佛，入自建国门，监门者皆稽首。
既而夺卫士仗，将为乱；齐王暕遇而斩之。于是都下大索，连坐者千余家。
帝以诸蕃酋长毕集洛阳，丁丑，于端门街盛陈百戏，戏场周围五千步，执丝竹者万八千人，声闻数十里，自昏达旦，灯火光烛天地；终月而罢，所费巨万。
自是岁以为常。诸蕃请入丰都市交易，帝许之。
先命整饰店肆，檐宇如一，盛设帷帐，珍货充积，人物华盛，卖菜者亦藉以龙须席。
胡客或过酒食店，悉令邀廷就坐，醉饱而散，不取其直，绐之曰： 中国丰饶，酒食例不取直。 
胡客皆惊叹。
其黠者颇觉之，见以缯帛缠树，曰： 中国亦有贫者，衣不盖形，何如以此物与之，缠树何为？ 
市人惭不能答。
帝称裴矩之能，谓群臣曰： 裴矩大识联意，凡所陈奏，皆朕之成算，未发之顷，矩辄以闻；自非奉国尽心，孰能若是！ 
是时矩与左翊卫大将军宇文述、内史侍郎虞世基、御史大夫斐蕴、光禄大夫郭衍皆以谄谀有宠。
述善于供奉，容止便辟，侍卫者咸取则焉。
郭衍尝劝帝五日一视朝，曰： 无效高祖，空自勤苦。 
帝益以为忠，曰： 唯有郭衍心与朕同。 
帝临朝凝重，发言降诏，辞义可观；而内存声色，其在两都及巡游，常以僧、尼、道士、女官自随，谓之四道场。
梁公萧矩，琮之弟子；千牛左右宇文皛，庆之孙也；皆有宠于帝。
帝每日于苑中林亭间盛陈酒馔，敕燕王倓与钜、皛及高祖嫔御为一席，僧、尼、道士、女官为一席，帝与诸宠姬为一席，略相连接，罢朝即从之宴饮，更相劝侑，酒酣殽乱，靡所不至，以是为常。
帝遣虎贲郎将庐江陈稜，朝请大夫同安张镇周发东阳兵万馀人，自义安泛海击之。行月余，至其国，以镇周为先锋。
流求王渴刺兜遣兵逆战；屡破之，遂至其都。
渴刺兜自将出战，又败，退入栅；棱等乘胜攻拔之，斩渴刺兜，虏其民万馀口而还。
二月，己巳，棱等献流求俘，颁赐百官，进棱位右光禄大夫，镇周金紫光禄大夫。
己卯，诏以 近世茅土妄假，名实相乖，自今唯有功勋乃得赐封；仍令子孙承袭。 
于是旧赐五等爵，非有功者皆除之。
康申，以所征周、齐、梁、陈散乐悉配太常，皆置博士弟子以相传授，乐工至三万馀人。
三月，癸亥，帝幸江都宫。
初，帝欲大营汾阳宫，令御史大夫张衡具图奏之。
衡承间进谏曰： 比年劳役繁多，百姓疲弊，伏愿留神，稍加抑损。 
帝意甚不平，后日衡谓侍臣曰： 张衡自谓由其计画，令我有天下也。 
乃录齐王暕携皇甫诩从驾及前幸涿郡祠恒岳时，父老谒见者衣冠多不整，谴衡以宪司不能举正，出为榆林太守。
久之，衡督役筑楼烦城，因帝巡幸，得谒帝。
帝恶衡不损瘦，以为不念咎，谓衡曰： 公甚肥泽，宜且还郡。 
复遣之榆林。
未几，敕衡督役江都宫。
礼部尚书杨玄感使至江都，衡谓玄感曰： 薛道衡真为枉死。 
玄感奏之；江都郡丞王世充又奏衡频减顿具。
帝于是发怒，锁诣江都市，将斩之，久乃得释，除名为民，放还田里。
以王世充领江都宫监。
世充本西域胡人，姓支氏。
父收，幼从其母嫁王氏，因冒其姓。
世充性谲诈，有口辩，颇涉书传，好兵法，习律令。
帝数幸江都，世充能伺候颜色为阿谀，雕饰池台，奏献珍物，由是有宠。
夏，六月，甲寅，制江都太守秩同京尹。
冬，十二月，己未，文安宪侯牛弘卒。
弘宽厚恭俭，学术精博，隋室旧臣，始终信任，悔吝不及者，唯弘一人而已。
弟弼，好酒而句，尝因醉射杀弘驾车牛。
弘来还宅，其妻迎谓之曰： 叔射杀牛。 
弘无所怪问，直答云： 作脯。 
坐定，其妻又曰： 叔忽射杀牛，大是异事！ 
弘曰： 已知之矣。 
颜色自若，读书不辍。
敕穿江南河，自京口至馀杭，八百馀里，广十馀丈，使可通龙舟，并置驿宫、草顿，欲东巡会稽。
上以百官从驾皆服袴褶，于军旅间不便，是岁，始诏 从驾涉远者，文武官皆戎衣，五品以上，通著紫袍，六品以下，兼用绯绿，胥史以青，庶人以白，屠商以皁，士卒以黄。 
帝之幸启民帐也，高丽使者在启民所。启民不敢隐，与之见帝。
黄门侍郎裴矩说帝曰： 高丽本箕子所封之地，汉、晋皆为郡县；令乃不臣，别为异域。
先帝欲征之久矣，但杨谅不肖，师出无功。
当陛下之时，安可不取，使冠带之境，遂为蛮貊之乡乎！
今其使者亲见启民举国从化，可因其恐惧，胁使入朝。 
帝从之，敕牛弘宣旨曰： 朕以启民诚心奉国，故亲至其帐。
明年当往涿郡，尔还日，语高丽王：宜早来朝，勿自疑惧，存育之礼，当如启民。
苟或不朝，将帅启民往巡彼土。 
高丽王元惧。籓礼颇阙，帝将讨之；课天下富人买武马，匹至十万钱；简阅器仗，务令精新，或有滥恶，则使者立斩。
炀皇帝上之下大业七年春，正月，壬寅，真定襄侯郭衍卒。
二月，己未，上升钓台，临杨子津，大宴百僚。
乙亥，帝自江都行幸涿郡，御龙舟，渡河入永济渠，仍敕选部、门下、内史、御史四司之官于前船选补，其受选者三千余人，或徒步随船三千馀里，不得处分，冻馁疲顿，因而致死者什一二。
壬午，下诏讨高丽。
敕幽州总管元弘嗣往东莱海口造船三百艘，官吏督役，昼夜立水中，略不敢息，自腰以下皆生蛆，死者什三四。
夏，四月，庚午，车驾至涿郡之临朔宫，文武从官九品以上，并令给宅安置。
先是，诏总征天下之兵，无问远近，俱会于涿。
又发江淮以南水手一万人，弩手三万人，岭南排镩手三万人，于是四远奔赴如流。
五月，敕河南、淮南、江南造戎车五万乘送高阳，供载衣甲幔幕，令兵士自挽之，发河南、北民夫以供军须。
秋，七月，发江、淮以南民夫及船运黎阳及洛口诸仓米至涿郡，舳舻相次千馀里，载兵甲及攻取之具，往还在道常数十万人，填咽于道，昼夜不绝，死者相枕，臭秽盈路，天下骚动。
山东、河南大水，漂没三十馀郡。
冬，十月，乙卯，底柱崩，偃河逆流数十里。
初，帝西巡，遣侍御兄韦节召西突厥处罗可汗，令与车驾会大斗拔谷，国人不从，处罗谢使者，辞以他故。
帝大怒，无如之何。
会其酋长射匮遣使来求婚，裴矩因奏曰： 处罗不朝，恃强大耳。
臣请以计弱之，分裂其国，即易制也。
射匮者，都六之子，达头之孙，世为可汗，君临西面，今闻其失职，附属处罗，故遣使来以结援耳，愿厚礼其使，拜为大可汗，则突厥势分，两从我矣。 帝曰： 公言是也。 
因遣矩朝夕至馆，微讽谕之。
帝于仁风殿召其使者，言处罗不顺之状，称射匮向善，吾将立为大可汗，令发兵诛处罗，然后为婚。
帝取桃竹白羽箭一枚以赐射匮，因谓之曰： 此事宜速，使疾如箭也。 使者返，路径处罗，处罗爱箭，将留之，使者谲而得免。
射匮闻而大喜，兴兵袭处罗；处罗大败，弃妻子，将左右数千骑东走，缘道被劫，寓于高昌，东保时罗漫山。
高昌王麹伯雅上状。
帝遣裴矩与向氏亲要左右驰至玉门关晋昌城，晓谕处罗使入朝。
十二月，己未，处罗来朝于临朔宫，帝大悦，接以殊礼。
帝与处罗宴，处罗稽首，谢入见之晚。
帝以温言慰芝之，备设天下珍膳，盛陈女乐，罗绮丝竹，眩曜耳目，然处罗终有怏怏之色。
帝自去岁谋讨高丽，诏山东置府，令养马以供军役。
又发民夫运米，积于泸河、怀远二镇，车牛往者皆不返，士卒死亡过半，耕稼失时，田畴多荒。加之饥馑，谷价踊贵，东北边尤甚，斗米直数百钱。
所运米或粗恶，令民籴而偿之。
又发鹿车夫六十馀万，二人共推米三石，道途险远，不足充餱粮，至镇，无可输，皆惧罪亡命。
重以官吏贪残，因缘侵渔，百姓困穷，财力俱竭，安居则不胜冻馁，死期交急，剽掠则犹得延生，于是始相聚为群盗。
邹平民王薄拥众据长白山，剽掠齐、济之郊，自称知世郎，言事可知矣；又作《无向辽东浪死歌》，以相感劝，避征役者多往归之。
平原东有豆子，负海带河，地形深阻。自高齐以来，群盗多匿其中。
有刘霸道者，家于其旁，累世仕宦，赀产富厚。
霸道喜游侠，食客常数百人。及群盗起，远近多往依之，有众十馀万，号 阿舅贼 。
漳南人窦建德，少尚气侠，胆力过人，为乡党所归附。
会募人征高丽，建德以勇敢选为二百人长。
同县孙安祖亦以骁勇选为征士，安祖辞以家为水所漂，妻子馁死，县令怒笞之。
安祖刺杀令，亡抵建德，建德匿之。
官司逐捕，踪迹至建德家，建德谓安祖曰： 文皇帝时，天下殷盛，发百万之众以伐高丽，尚为所败。今水潦为灾，百姓困穷，加之往岁西征，行者不归，疮痍未复；主上不恤，乃更发兵亲击高丽，天下必大乱。
丈夫不死，当立大功，岂可但为亡虏邪！ 
乃集无赖少年，得数百人，使安祖将之，入高鸡泊中为群盗，安祖自号将军。
时鄃人张金称聚众河曲，蓚人高士达聚众于清河境内为盗。
群县疑建德与贼通，悉收其家属，杀之。
建德帅麾下二百人亡归士达，士达自称东海公，以建德为司兵。
顷之，孙安祖为张金称所杀，其众尽归建德，建德兵至万馀人。
建德能倾身接物，与士卒均劳逸，由是人争附之，为之致死。
自是所在群盗蜂起，不可胜数，徒众多者至万馀人，攻陷城邑。
甲子，敕都尉、鹰扬与郡县相知追捕，随获斩决；然莫能禁止。
炀皇帝上之下大业八年
春，正月，帝分西突厥处罗可汗之众为三，使其弟阙度设将羸弱万馀口，居于会宁，又使特勒大奈别将馀众居于楼烦，命处罗将五百骑常从车驾巡幸，赐号曷婆那可汗，赏赐甚厚。
初，嵩高道士潘诞自言三百岁，为帝合炼金丹。
帝为之作嵩阳观，华屋数百间，以童男童女各一百二十人充给使，位视三品；常役数千人，所费巨万。
云金丹应用石胆、石髓，发石工凿嵩高大石深百尺者数十处。凡六年，丹不成。
帝诘之，诞对以 无石胆、石髓，若得童男女胆髓各三斛六斗，可以代之。 
帝怒，锁诣涿郡，斩之。
且死，语人曰： 此乃天子无福，值我兵解时至，我应生梵摩天 云。
四方兵皆集涿郡，帝征合水令庚质，问曰： 高丽之众不能当我一郡，今朕以此众伐之，卿以为克不？ 
对曰： 伐之可克。然臣窃有愚见，不愿陛下亲行。 
帝作色曰： 朕今总兵至此，岂可未见贼而先自退邪？ 对曰： 战而未克，惧损威灵。
若车驾留此，命猛将劲卒，指授方略，倍道兼行，出其不意，克之必矣。
事机在速，缓则无功。 
帝不悦，曰： 汝既惮行，自可留此。 
右尚方署监事耿询上书切谏，帝大怒，命左右斩之，何稠苦救，得免。
壬午，诏左十二军出镂方，长岑、溟海、盖马、建安、南苏、辽东、玄菟、扶馀、朝鲜、沃沮、乐浪等道，右十二军出黏蝉、含资、浑弥、临屯、候城、提奚、蹋顿、肃慎、碣石、东施、带方、襄平等道，骆驿引途，总集平壤，凡一百一十三万三千八百人，号二百万，其馈运者倍之。
宜社于南桑干水上，类上帝于临朔宫南，祭马祖于蓟城北。
帝亲授节度：每军大将、亚将各一人；骑兵四十队，队百人，十队为团，步卒八十队，分为四团，团各有偏将一人；其铠胄、缨拂、旗幡，每团异色；受降使者一人，承诏慰扶，不受大将节制；其辎重散兵等亦为四团，使步卒挟之而行；进止立营，皆有次叙仪法。
癸未，第一军发；日遣一军，相去四十里，连营渐进；终四十日，发乃尽，首尾相继，鼓角相闻，旌旗亘九百六十里。
御营内合十一卫、三台、五省、九寺，分隶内、外、前、后、左、右六军，次后发，又亘八十里。
近古出师之盛，未之有也。
甲辰，内史令元寿薨。
二月，壬戌，观德王雄薨。
北平襄侯段文振为兵部尚书，上表，以为帝 宠待突厥太厚，处之塞内，资以兵食，戎狄之性，无亲而贪，异日必为国患。
宜以时谕遣，令出塞外，然后明设烽候，缘边镇防，务令严重，此万岁之长策也。 
兵曹郎斛斯政，椿之孙也，以器干明司，为帝所宠任，使专掌兵事。
文振知政险薄，不可委以机要，屡言于帝，帝不从。
及征高丽，以文振为左候卫大将军，出南苏道。
文振于道中疾笃，上表曰： 窃见辽东小丑，未服严刑，远降六师，亲劳万乘。
但夷狄多诈，深须防拟，口陈降款，毋宜遽受。
水潦方降，不可淹迟。
唯愿严勒诸军，星驰速发，水陆俱前，出其不意，则平壤孤城，势可拔也。
若倾其本根，馀城自克；如不时定，脱遇秋霖，深为艰阻，兵粮既竭，强敌在前，靺鞨出后，迟疑不决，非上策也。 
三月，辛卯，文振卒，帝甚惜之。
癸巳，上始御师，进至辽水。
众军总会，临水为大陈，高丽兵阻水拒守，隋兵不得济。
左屯卫大将军麦铁杖谓人曰： 丈夫性命自有所在，岂能然艾灸頞，瓜蒂歕鼻，治黄不差，而卧死儿女手中乎！ 
乃自请为前锋，谓其三子曰： 吾荷国恩，今为死日！我得良杀，汝当富贵。 
帝命工部尚书宇文恺造浮桥三道于辽水西岸，既成，引桥趣东岸，桥短不及岸丈馀。
高丽兵大至，隋兵骁勇者争赴水接战，高丽兵乘高击之，隋兵不得登岸，死者甚众。
麦铁杖跃登岸，与虎贲郎将钱士雄、孟叉等皆战死。
乃敛兵，引桥复就西岸。
诏赠铁杖宿公，使其子孟才袭爵，次子仲才、季才并拜正议大夫。
更命少府监何稠接桥，二日而成，诸军相次继进，大战于东岸，高丽兵大败，死者万计。
诸军乘胜进围辽东城，即汉之襄平城也。
车驾渡辽，引曷萨那可汗及高昌王伯雅观战处以慑惮之，因下诏赦天下。
命刑部尚书卫文昇、尚书右丞刘士龙抚辽左之民，给复十年，建置郡县，以相统摄。
夏，五月，壬午，纳言杨达薨。
诸将之东下也，帝亲戒之曰： 今者吊民伐罪，非为功名。
诸将或不识朕意，欲轻兵掩袭，孤军独斗，立一身之名以邀勋赏，非大军行法。
公等进军，当分为三道，有所攻击，必三道相知，毋得轻军独进，以致失亡。
又，凡军事进止，皆须奏闻待报，毋得专擅。 
辽东数出战不利，乃婴城固守，帝命诸军攻之。又敕诸将，高丽若降，即宜抚纳，不得纵兵。
辽东城将陷，城中人辄言请降；诸将奉旨不敢赴机，先令驰奏，比报至，城中守御亦备，随出拒战。
如此再三，帝终不悟。
既而城久不下，六月，己未，帝幸辽东城南，观其城池形势，因召诸将诘责之曰： 公等自以官高，又恃家世，欲以暗懦待我邪！
在都之日，公等皆不愿我来，恐见病败耳。
我今来此，正欲观公等所为，斩公辈耳！
公今畏死，莫肯尽力，谓我不能杀公邪！ 
诸将咸战惧失色。
帝因留止城西数里，御六合城。
高丽诸城各坚守不下。
右翊卫大将军来护儿帅江、淮水军，舳舻数百里，浮海先进，入自浿水，去平壤六十里，与高丽相遇，进击，大破之。
护儿欲乘胜趣其城，副总管周法尚止之，请俟诸军至俱进。
护儿不听，简精甲四万，直造城下。
高丽伏兵于罗郭内空寺中，出兵与护儿战而伪败，护儿逐之入城，纵兵俘掠，无复部伍。伏兵发，护儿大败，仅而获免，士卒还者不过数千人。
高丽追至船所，周法尚整陈待之，高丽乃退。
护儿引兵还屯海浦，不敢复留应接诸军。
左翊卫大将军宇文述出扶馀道，右翊卫大将军于仲文出乐浪道，左骁卫大将军荆元恒出辽东道，右翊卫将军薛世雄出沃沮道，右屯卫将军辛世雄出玄菟道，右御卫将军张瑾出襄平道，右武将军赵孝才出碣石道，涿郡太守检校左武卫将军崔弘昇出遂城道，检校右御卫虎贲郎将卫文昇出增地道，皆会于鸭绿水西。
述等兵自泸河、怀远二镇，人马皆给百日粮，又给排甲、枪槊并衣资、戎具、火幕，人别三石已上，重莫能胜致。
下令军中： 遗弃米粟者斩！ 
士卒皆于幕下掘坑埋之，才行及中路，粮已将尽。
高丽遣大臣乙支文德诣其营诈降，实欲观虚实。
于仲文先奉密旨： 若遇高元及文德来者，必擒之。 
仲文将执之，尚书右丞刘士龙为慰抚使，固止之。
仲文遂听文德还，既而悔之，遣人绐文德曰： 更欲有言，可复来。 
文德不顾，济鸭绿水而去。
仲文与述等既失文德，内不自安，述以粮尽，欲还。
仲文议以精锐追文德，可以有功。
述固止之，仲文怒曰： 将军仗十万之众，不能破小贼，何颜以见帝！
且仲文此行，固知无功，何则？
古之良将能成功者，军中之事，决在一人。今人各有心，何以胜敌！ 
时帝以仲文有计划，令诸军咨禀节度，故有此言。
由是述等不得已而从之，与诸将渡水追文德。
文德见述军士有饥色，故欲疲之，每战辄走。
述一日之中，七战皆捷，既恃骤胜，又逼群议，于是遂进，东济萨水，去平壤城三十里，因山为营。
文德复遣使诈降，请于述曰： 若旋师者，当奉高元朝行在所。 
述见士卒疲弊，不可复战，又平壤城险固，度难猝拔，遂因其诈而还。
述等为方陈而行，高丽四面钞击，述等且战且行。
秋，七月，壬寅，至萨水，军半济，高丽自后击其后军，左屯卫将军辛世雄战死。于是诸军俱溃，不可禁止。
将士奔还，一日一夜至鸭绿水，行四百五十里。
将军天水王仁恭为殿，击高丽，却之。
来护儿闻述等败，亦引还。唯卫文升一军独全。
初，九军渡辽，凡三十万五千，及还至辽东城，唯二千七百人，资储器械巨万计，失亡荡尽。
帝大怒，锁系述等。
癸卯，引还。
初，百济王璋遣使请讨高丽，帝使之觇高丽动静，璋内与高丽潜通。
隋军将出，璋使其臣国智牟来请师期。帝大悦，厚加赏赐，遣尚书起部郎席律诣百济，告以期会。
及隋军度辽，百济亦严兵境上，声言助隋，实持两端。
是行也，唯于辽水西拔高丽武历逻，置辽东郡及通定镇而已。
八月，敕运黎阳、洛阳、太原等仓谷向望海顿，使民部尚书樊子盖留守涿郡。
九月，庚寅，车驾至东都。
冬，十月，甲寅，工部尚书宇文恺卒。
十一月，己卯，以宗女为华容公主，嫁高昌。
宇文述素有宠于帝，且其子士及尚帝女南阳公主，故帝不忍诛。
甲申，与于仲文等皆除名为民，斩刘士龙以谢天下。
萨水之败，高丽追围薛世雄于白石山，世雄奋击，破之，由是独得免官。
以卫文昇金为紫光禄大夫。
诸将皆委罪于于仲文，帝既释诸将，独系仲文。
仲文忧恚，发病困笃，乃出之，卒于家。
是岁，大旱，疫，山东尤甚。
张衡既放废，帝每令亲人觇衡所为。
帝还自辽东，衡妾告衡怨望，谤讪朝政，诏赐尽于家。
衡临死大言曰： 我为人作何等事，而望久活！ 
监刑者塞耳，促令杀之。
