夫形而上者谓之道，形而下者谓之器。
神道难摹，精言不能追其极；形器易写，壮辞可得喻其真；才非短长，理自难易耳。
故自天地以降，豫入声貌，文辞所被，夸饰恒存。虽《诗》、《书》雅言，风俗训世，事必宜广，文亦过焉。
是以言峻则嵩高极天，论狭则河不容舠，说多则子孙千亿，称少则民靡孑遗；襄陵举滔天之目，倒戈立漂杵之论；辞虽已甚，其义无害也。
且夫鸮音之丑，岂有泮林而变好？
荼味之苦，宁以周原而成饴？并意深褒赞，故义成矫饰。
大圣所录，以垂宪章，孟轲所云 说诗者不以文害辞，不以辞害意 也。
自宋玉、景差，夸饰始盛；相如凭风，诡滥愈甚。
故上林之馆，奔星与宛虹入轩；从禽之盛，飞廉与鹪明俱获。
及扬雄《甘泉》，酌其馀波。语瑰奇则假珍于玉树；言峻极则颠坠于鬼神。
至《西都》之比目，《西京》之海若，验理则理无可验，穷饰则饰犹未穷矣。
又子云《羽猎》，鞭宓妃以饷屈原；张衡《羽猎》，困玄冥于朔野，娈彼洛神，既非魍魉，惟此水师，亦非魑魅；而虚用滥形，不其疏乎？
此欲夸其威而饰其事，义睽剌也。
至如气貌山海，体势宫殿，嵯峨揭业，熠耀焜煌之状，光采炜炜而欲然，声貌岌岌其将动矣。莫不因夸以成状，沿饰而得奇也。
于是后进之才，奖气挟声，轩翥而欲奋飞，腾掷而羞跼步，辞入炜烨，春藻不能程其艳；言在萎绝，寒谷未足成其凋；谈欢则字与笑并，论戚则声共泣偕；信可以发蕴而飞滞，披瞽而骇聋矣。然饰穷其要，则心声锋起；夸过其理，则名实两乖。若能酌《诗》、《书》之旷旨，翦扬马之甚泰，使夸而有节，饰而不诬，亦可谓之懿也。
赞曰∶夸饰在用，文岂循检。
言必鹏运，气靡鸿渐。倒海探珠，倾昆取琰。
旷而不溢，奢而无玷。
