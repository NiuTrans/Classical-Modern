夫设情有宅，置言有位；宅情曰章，位言曰句。
故章者，明也；句者，局也。
局言者，联字以分疆；明情者，总义以包体。区畛相异，而衢路交通矣。
夫人之立言，因字而生句，积句而为章，积章而成篇。
篇之彪炳，章无疵也；章之明靡，句无玷也；句之清英，字不妄也。振本而末从，知一而万毕矣。
夫裁文匠笔，篇有大小；离章合句，调有缓急；随变适会，莫见定准。
句司数字，待相接以为用；章总一义，须意穷而成体。
其控引情理，送迎际会，譬舞容回环，而有缀兆之位；歌声靡曼，而有抗坠之节也。
寻诗人拟喻，虽断章取义，然章句在篇，如茧之抽绪，原始要终，体必鳞次。
启行之辞，逆萌中篇之意；绝笔之言，追媵前句之旨；故能外文绮交，内义脉注，跗萼相衔，首尾一体。
若辞失其朋，则羁旅而无友，事乖其次，则飘寓而不安。
是以搜句忌于颠倒，裁章贵于顺序，斯固情趣之指归，文笔之同致也。
若夫章句无常，而字有条数，四字密而不促，六字格而非缓，或变之以三五，盖应机之权节也。
至于诗颂大体，以四言为正，唯《祈父》《肇禋》，以二言为句。
寻二言肇于黄世，《竹弹》之谣是也；三言兴于虞时，《元首》之诗是也；四言广于夏年，《洛汭之歌》是也；五言见于周代，《行露》之章是也。
六言七言，杂出《诗》、《骚》；两体之篇，成于西汉。
情数运周，随时代用矣。
若乃改韵从调，所以节文辞气。
贾谊、枚乘，两韵辄易；刘歆、桓谭，百句不迁；亦各有其志也。
昔魏武论赋，嫌于积韵，而善于资代。
陆云亦称 四言转句，以四句为佳 。
观彼制韵，志同枚、贾。
然两韵辄易，则声韵微躁；百句不迁，则唇吻告劳。
妙才激扬，虽触思利贞，曷若折之中和，庶保无咎。又诗人以 兮 字入于句限，《楚辞》用之，字出于句外。
寻兮字承句，乃语助馀声。
舜咏《南风》，用之久矣，而魏武弗好，岂不以无益文义耶！
至于 夫惟盖故 者，发端之首唱； 之而于以 者，乃札句之旧体； 乎哉矣也 者，亦送末之常科。
据事似闲，在用实切。
巧者回运，弥缝文体，将令数句之外，得一字之助矣。
外字难谬，况章句欤。
赞曰∶
断章有检，积句不恒。
理资配主，辞忌失朋。
环情革调，宛转相腾。
离合同异，以尽厥能。
