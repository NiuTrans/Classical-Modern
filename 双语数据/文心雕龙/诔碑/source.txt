周世盛德，有铭诔之文。
大夫之材，临丧能诔。
诔者，累也，累其德行，旌之不朽也。
夏商以前，其词靡闻。
周虽有诔，未被于士。又贱不诔贵，幼不诔长，其在万乘，则称天以诔之。
读诔定谥，其节文大矣。
自鲁庄战乘丘，始及于士；逮尼父之卒，哀公作诔，观其慭遗之辞，呜呼之叹，虽非睿作，古式存焉。
至柳妻之诔惠子，则辞哀而韵长矣。
暨乎汉世，承流而作。扬雄之诔元后，文实烦秽，沙麓撮其要，而挚疑成篇，安有累德述尊，而阔略四句乎！
杜笃之诔，有誉前代；吴诔虽工，而他篇颇疏，岂以见称光武，而改盼千金哉！
傅毅所制，文体伦序；孝山、崔瑗，辨絜相参。
观其序事如传，辞靡律调，固诔之才也。
潘岳构意，专师孝山，巧于序悲，易入新切，所以隔代相望，能徽厥声者也。
至如崔骃诔赵，刘陶诔黄，并得宪章，工在简要。
陈思叨名，而体实繁缓。文皇诔末，百言自陈，其乖甚矣！
若夫殷臣咏汤，追褒玄鸟之祚；周史歌文，上阐后稷之烈；诔述祖宗，盖诗人之则也。
至于序述哀情，则触类而长。
傅毅之诔北海，云 白日幽光，淫雨杳冥 。
始序致感，遂为后式，影而效者，弥取于工矣。
详夫诔之为制，盖选言录行，传体而颂文，荣始而哀终。
论其人也，暧乎若可觌，道其哀也，凄焉如可伤：此其旨也。
碑者，埤也。
上古帝王，纪号封禅，树石埤岳，故曰碑也。
周穆纪迹于弇山之石，亦古碑之意也。
又宗庙有碑，树之两楹，事止丽牲，未勒勋绩。
而庸器渐缺，故后代用碑，以石代金，同乎不朽，自庙徂坟，犹封墓也。
自后汉以来，碑碣云起。
才锋所断，莫高蔡邕。
观杨赐之碑，骨鲠训典；陈郭二文，词无择言；周胡众碑，莫非精允。
其叙事也该而要，其缀采也雅而泽；清词转而不穷，巧义出而卓立；察其为才，自然至矣。
孔融所创，有摹伯喈；张陈两文，辨给足采，亦其亚也。
及孙绰为文，志在于碑；温王郗庾，辞多枝杂；《桓彝》一篇，最为辨裁矣。
夫属碑之体，资乎史才，其序则传，其文则铭。
标序盛德，必见清风之华；昭纪鸿懿，必见峻伟之烈：此碑之制也。
夫碑实铭器，铭实碑文，因器立名，事先于诔。
是以勒石赞勋者，入铭之域；树碑述亡者，同诔之区焉。
赞曰∶
写远追虚，碑诔以立。
铭德纂行，光采允集。
观风似面，听辞如泣。
石墨镌华，颓影岂戢。
