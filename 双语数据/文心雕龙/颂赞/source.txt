四始之至，颂居其极。
颂者，容也，所以美盛德而述形容也。
昔帝喾之世，咸墨为颂，以歌《九韶》。
自商以下，文理允备。
夫化偃一国谓之风，风正四方谓之雅，容告神明谓之颂。
风雅序人，事兼变正；颂主告神，义必纯美。
鲁国以公旦次编，商人以前王追录，斯乃宗庙之正歌，非宴飨之常咏也。
《时迈》一篇，周公所制，哲人之颂，规式存焉。
夫民各有心，勿壅惟口。晋舆之称原田，鲁民之刺裘鞸，直言不咏，短辞以讽，丘明子顺，并谓为诵，斯则野诵之变体，浸被乎人事矣。
及三闾《橘颂》，情采芬芳，比类寓意，乃覃及细物矣。
至于秦政刻文，爰颂其德。
汉之惠景，亦有述容。沿世并作，相继于时矣。
若夫子云之表充国，孟坚之序戴侯，武仲之美显宗，史岑之述熹后，或拟《清庙》，或范《駉》、《那》，虽浅深不同，详略各异，其褒德显容，典章一也。
至于班傅之《北征》、《西征》，变为序引，岂不褒过而谬体哉！
马融之《广成》、《上林》，雅而似赋，何弄文而失质乎！
又崔瑗《文学》，蔡邕《樊渠》，并致美于序，而简约乎篇。
挚虞品藻，颇为精核。至云杂以风雅，而不变旨趣，徒张虚论，有似黄白之伪说矣。
及魏晋杂颂，鲜有出辙。陈思所缀，以《皇子》为标；陆机积篇，惟《功臣》最显。其褒贬杂居，固末代之讹体也。
原夫颂惟典懿，辞必清铄，敷写似赋，而不入华侈之区；敬慎如铭，而异乎规戒之域；揄扬以发藻，汪洋以树义，虽纤巧曲致，与情而变，其大体所底，如斯而已。赞者，明也，助也。
昔虞舜之祀，乐正重赞，盖唱发之辞也。
及益赞于禹，伊陟赞于巫咸，并扬言以明事，嗟叹以助辞也。故汉置鸿胪，以唱言为赞，即古之遗语也。
至相如属笔，始赞荆轲。
及迁《史》固《书》，托赞褒贬，约文以总录，颂体以论辞；又纪传后评，亦同其名。
而仲治《流别》，谬称为述，失之远矣。
及景纯注《雅》，动植必赞，义兼美恶，亦犹颂之变耳。然本其为义，事在奖叹，所以古来篇体，促而不广，必结言于四字之句，盘桓乎数韵之词。约举以尽情，昭灼以送文，此其体也。
发源虽远，而致用盖寡，大抵所归，其颂家之细条乎！赞曰∶
容体底颂，勋业垂赞。镂影攡声，文理有烂。
年积愈远，音徽如旦。
降及品物，炫辞作玩。
