大舜云∶ 诗言志，歌永言。 
圣谟所析，义已明矣。
是以 在心为志，发言为诗 ，舒文载实，其在兹乎！
诗者，持也，持人情性；三百之蔽，义归 无邪 ，持之为训，有符焉尔。
人禀七情，应物斯感，感物吟志，莫非自然。
昔葛天乐辞，《玄鸟》在曲；黄帝《云门》，理不空弦。
至尧有《大唐》之歌，舜造《南风》之诗，观其二文，辞达而已。
及大禹成功，九序惟歌；太康败德，五子咸怨：顺美匡恶，其来久矣。
自商暨周，《雅》、《颂》圆备，四始彪炳，六义环深。
子夏监绚素之章，子贡悟琢磨之句，故商赐二子，可与言诗。
自王泽殄竭，风人辍采，春秋观志，讽诵旧章，酬酢以为宾荣，吐纳而成身文。
逮楚国讽怨，则《离骚》为刺。
秦皇灭典，亦造《仙诗》。
汉初四言，韦孟首唱，匡谏之义，继轨周人。
孝武爱文，柏梁列韵；严马之徒，属辞无方。
至成帝品录，三百馀篇，朝章国采，亦云周备。
而辞人遗翰，莫见五言，所以李陵、班婕妤见疑于后代也。
按《召南·行露》，始肇半章；孺子《沧浪》，亦有全曲；《暇豫》优歌，远见春秋；《邪径》童谣，近在成世：阅时取证，则五言久矣。
又古诗佳丽，或称枚叔，其《孤竹》一篇，则傅毅之词。
比采而推，两汉之作也。
观其结体散文，直而不野，婉转附物，怊怅切情，实五言之冠冕也。
至于张衡《怨篇》，清典可味；《仙诗缓歌》，雅有新声。
暨建安之初，五言腾踊，文帝陈思，纵辔以骋节；王徐应刘，望路而争驱；并怜风月，狎池苑，述恩荣，叙酣宴，慷慨以任气，磊落以使才；造怀指事，不求纤密之巧，驱辞逐貌，唯取昭晰之能∶此其所同也。
及正始明道，诗杂仙心；何晏之徒，率多浮浅。
唯嵇志清峻，阮旨遥深，故能标焉。
若乃应璩《百一》，独立不惧，辞谲义贞，亦魏之遗直也。
晋世群才，稍入轻绮。
张潘左陆，比肩诗衢，采缛于正始，力柔于建安。
或析文以为妙，或流靡以自妍，此其大略也。
江左篇制，溺乎玄风，嗤笑徇务之志，崇盛忘机之谈，袁孙已下，虽各有雕采，而辞趣一揆，莫与争雄，所以景纯《仙篇》，挺拔而为隽矣。
宋初文咏，体有因革。
庄老告退，而山水方滋；俪采百字之偶，争价一句之奇，情必极貌以写物，辞必穷力而追新，此近世之所竞也。
故铺观列代，而情变之数可监；撮举同异，而纲领之要可明矣。
若夫四言正体，则雅润为本；五言流调，则清丽居宗，华实异用，惟才所安。
故平子得其雅，叔夜含其润，茂先凝其清，景阳振其丽，兼善则子建仲宣，偏美则太冲公干。
然诗有恒裁，思无定位，随性适分，鲜能通圆。
若妙识所难，其易也将至；忽以为易，其难也方来。
至于三六杂言，则出自篇什；离合之发，则萌于图谶；回文所兴，则道原为始；联句共韵，则柏梁馀制；巨细或殊，情理同致，总归诗囿，故不繁云。
赞曰∶民生而志，咏歌所含。
兴发皇世，风流《二南》。
神理共契，政序相参。
英华弥缛，万代永耽。
