事类者，盖文章之外，据事以类义，援古以证今者也。
昔文王繇《易》，剖判爻位。《既济》九三，远引高宗之伐，《明夷》六五，近书箕子之贞：斯略举人事，以征义者也。
至若胤征羲和，陈《政典》之训；盘庚诰民，叙迟任之言：此全引成辞以明理者也。
然则明理引乎成辞，征义举乎人事，乃圣贤之鸿谟，经籍之通矩也。《大畜》之象， 君子以多识前言往行 ，亦有包于文矣。
观夫屈宋属篇，号依诗人，虽引古事，而莫取旧辞。
唯贾谊《鵩赋》，始用鹖冠之说；相如《上林》，撮引李斯之书，此万分之一会也。
及扬雄《百官箴》，颇酌于《诗》、《书》；刘歆《遂初赋》，历叙于纪传；渐渐综采矣。
至于崔班张蔡，遂捃摭经史，华实布濩，因书立功，皆后人之范式也。
夫姜桂因地，辛在本性；文章由学，能在天资。
才自内发，学以外成，有学饱而才馁，有才富而学贫。
学贫者迍邅于事义，才馁者劬劳于辞情，此内外之殊分也。
是以属意立文，心与笔谋，才为盟主，学为辅佐；主佐合德，文采必霸，才学褊狭，虽美少功。
夫以子云之才，而自奏不学，及观书石室，乃成鸿采。
表里相资，古今一也。
故魏武称张子之文为拙，以学问肤浅，所见不博，专拾掇崔杜小文，所作不可悉难，难便不知所出。
斯则寡闻之病也。
夫经典沉深，载籍浩瀚，实群言之奥区，而才思之神皋也。
扬班以下，莫不取资，任力耕耨，纵意渔猎，操刀能割，必裂膏腴。
是以将赡才力，务在博见，狐腋非一皮能温，鸡庶必数千而饱矣。
是以综学在博，取事贵约，校练务精，捃理须核，众美辐辏，表里发挥。
刘劭《赵都赋》云∶ 公子之客，叱劲楚令歃盟；管库隶臣，呵强秦使鼓缶。 
用事如斯，可称理得而义要矣。
故事得其要，虽小成绩，譬寸辖制轮，尺枢运关也。
或微言美事，置于闲散，是缀金翠于足胫，靓粉黛于胸臆也。
凡用旧合机，不啻自其口出，引事乖谬，虽千载而为瑕。
陈思，群才之英也，《报孔璋书》云∶ 葛天氏之乐，千人唱，万人和，听者因以蔑《韶》、《夏》矣。 
此引事之实谬也。
按葛天之歌，唱和三人而已。
相如《上林》云∶ 奏陶唐之舞，听葛天之歌，千人唱，万人和。 
唱和千万人，乃相如推之。
然而滥侈葛天，推三成万者，信赋妄书，致斯谬也。
陆机《园葵》诗云∶ 庇足同一智，生理合异端。 
夫葵能卫足，事讥鲍庄；葛藟庇根，辞自乐豫。
若譬葛为葵，则引事为谬；若谓庇胜卫，则改事失真：斯又不精之患。
夫以子建明练，士衡沉密，而不免于谬。曹洪之谬高唐，又曷足以嘲哉！
夫山木为良匠所度，经书为文士所择，木美而定于斧斤，事美而制于刀笔，研思之士，无惭匠石矣。
赞曰∶
经籍深富，辞理遐亘。
皓如江海，郁若昆邓。
文梓共采，琼珠交赠。
用人若己，古来无懵。
