夫设官分职，高卑联事。
天子垂珠以听，诸侯鸣玉以朝。
敷奏以言，明试以功。
故尧咨四岳，舜命八元，固辞再让之请，俞往钦哉之授，并陈辞帝庭，匪假书翰。
然则敷奏以言，则章表之义也；明试以功，即授爵之典也。
至太甲既立，伊尹书诫，思庸归亳，又作书以赞。
文翰献替，事斯见矣。
周监二代，文理弥盛。
再拜稽首，对扬休命，承文受册，敢当丕显。虽言笔未分，而陈谢可见。
降及七国，未变古式，言事于王，皆称上书。
秦初定制，改书曰奏。
汉定礼仪，则有四品∶一曰章，二曰奏，三曰表，四曰议。章以谢恩，奏以按劾，表以陈请，议以执异。
章者，明也。
《诗》云 为章于天 ，谓文明也。
其在文物，赤白曰章。
表者，标也。
《礼》有《表记》，谓德见于仪。
其在器式，揆景曰表。章表之目，盖取诸此也。
按《七略》、《艺文》，谣咏必录；章表奏议，经国之枢机，然阙而不纂者，乃各有故事，布在职司也。
前汉表谢，遗篇寡存。
及后汉察举，必试章奏。
左雄表议，台阁为式；胡广章奏，天下第一：并当时之杰笔也。
观伯始谒陵之章，足见其典文之美焉。
昔晋文受册，三辞从命，是以汉末让表，以三为断。
曹公称 为表不必三让 ，又 勿得浮华 。
所以魏初表章，指事造实，求其靡丽，则未足美矣。
至如文举之《荐祢衡》，气扬采飞；孔明之辞后主，志尽文畅；虽华实异旨，并表之英也。
琳禹章表，有誉当时；孔璋称健，则其标也。
陈思之表，独冠群才。
观其体赡而律调，辞清而志显，应物制巧，随变生趣，执辔有馀，故能缓急应节矣。
逮晋初笔札，则张华为俊。
其三让公封，理周辞要，引义比事，必得其偶，世珍《鹪鹩》，莫顾章表。
及羊公之辞开府，有誉于前谈；庾公之《让中书》，信美于往载。序志联类，有文雅焉。
刘琨《劝进》，张骏《自序》，文致耿介，并陈事之美表也。
原夫章表之为用也，所以对扬王庭，昭明心曲。
既其身文，且亦国华。
章以造阙，风矩应明，表以致策，骨采宜耀：循名课实，以文为本者也。
是以章式炳贲，志在典谟；使要而非略，明而不浅。表体多包，情伪屡迁。必雅义以扇其风，清文以驰其丽。
然恳恻者辞为心使，浮侈者情为文屈，必使繁约得正，华实相胜，唇吻不滞，则中律矣。
子贡云 心以制之，言以结之 ，盖一辞意也。
荀卿以为 观人美辞，丽于黼黻文章 ，亦可以喻于斯乎？
赞曰∶敷表降阙，献替黼扆。
言必贞明，义则弘伟。
肃恭节文，条理首尾。
君子秉文，辞令有斐。
