夫心术之动远矣，文情之变深矣，源奥而派生，根盛而颖峻，是以文之英蕤，有秀有隐。
隐也者，文外之重旨者也；秀也者，篇中之独拔者也。隐以复意为工，秀以卓绝为巧。斯乃旧章之懿绩，才情之嘉会也。
夫隐之为体，义生文外，秘响旁通，伏采潜发，譬爻象之变互体，川渎之韫珠玉也。故互体变爻，而化成四象；珠玉潜水，而澜表方圆。
始正而末奇，内明而外润，使玩之者无穷，味之者不厌矣。
彼波起辞间，是谓之秀。
纤手丽音，宛乎逸态，若远山之浮烟霭，娈女之靓容华。
然烟霭天成，不劳于妆点；容华格定，无待于裁熔；深浅而各奇，穠纤而俱妙，若挥之则有馀，而揽之则不足矣。
夫立意之士，务欲造奇，每驰心于玄默之表；工辞之人，必欲臻美，恒匿思于佳丽之乡。
呕心吐胆，不足语穷；锻岁炼年，奚能喻苦？
故能藏颖词间，昏迷于庸目；露锋文外，惊绝乎妙心。
使酝藉者蓄隐而意愉，英锐者抱秀而心悦。
譬诸裁云制霞，不让乎天工；斫卉刻葩，有同乎神匠矣。
若篇中乏隐，等宿儒之无学，或一叩而语穷，句间鲜秀，如巨室之少珍，若百诘而色沮：斯并不足于才思，而亦有愧于文辞矣。
将欲征隐，聊可指篇∶古诗之离别，乐府之长城，词怨旨深，而复兼乎比兴。
陈思之《黄雀》，公干之《青松》，格刚才劲，而并长于讽谕。
叔夜之《赠行》，嗣宗之《咏怀》，境玄思澹，而独得乎优闲。
士衡之疏放，彭泽之豪逸，心密语澄，而俱适乎壮采。
如欲辨秀，亦惟摘句 常恐秋节至，凉飙夺炎热 ，意凄而词婉，此匹妇之无聊也； 临河濯长缨，念子怅悠悠 ，志高而言壮，此丈夫之不遂也； 东西安所之，徘徊以旁皇 ，心孤而情惧，此闺房之悲极也； 朔风动秋草，边马有归心 ，气寒而事伤，此羁旅之怨曲也。
凡文集胜篇，不盈十一，篇章秀句，裁可百二。
并思合而自逢，非研虑之所课也。
或有晦塞为深，虽奥非隐，雕削取巧，虽美非秀矣。
故自然会妙，譬卉木之耀英华；润色取美，譬缯帛之染朱绿。
朱绿染缯，深而繁鲜；英华曜树，浅而炜烨。
隐篇所以照文苑，秀句所以侈翰林，盖以此也。
赞曰∶
文隐深蔚，馀味曲包。
辞生互体，有似变爻。
言之秀矣，万虑一交。
动心惊耳，逸响笙匏。
