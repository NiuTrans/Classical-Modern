赋宪之谥，短折曰哀。
哀者，依也。悲实依心，故曰哀也。
以辞遣哀，盖下流之悼，故不在黄发，必施夭昏。
昔三良殉秦，百夫莫赎，事均夭枉，《黄鸟》赋哀，抑亦诗人之哀辞乎？
暨汉武封禅，而霍嬗暴亡，帝伤而作诗，亦哀辞之类矣。
降及后汉，汝阳主亡，崔瑗哀辞，始变前式。
然履突鬼门，怪而不辞；驾龙乘云，仙而不哀；又卒章五言，颇似歌谣，亦仿佛乎汉武也。
至于苏顺、张升，并述哀文，虽发其情华，而未极其心实。
建安哀辞，惟伟长差善，《行女》一篇，时有恻怛。
及潘岳继作，实锺其美。
观其虑赡辞变，情洞悲苦，叙事如传，结言摹诗，促节四言，鲜有缓句；故能义直而文婉，体旧而趣新，《金鹿》、《泽兰》，莫之或继也。
原夫哀辞大体，情主于痛伤，而辞穷乎爱惜。幼未成德，故誉止于察惠；弱不胜务，故悼加乎肤色。
隐心而结文则事惬，观文而属心则体奢。
奢体为辞，则虽丽不哀；必使情往会悲，文来引泣，乃其贵耳。
吊者，至也。
诗云 神之吊矣 ，言神至也。
君子令终定谥，事极理哀，故宾之慰主，以至到为言也。
压溺乖道，所以不吊矣。
又宋水郑火，行人奉辞，国灾民亡，故同吊也。
及晋筑虒台，齐袭燕城，史赵苏秦，翻贺为吊，虐民构敌，亦亡之道。
凡斯之例，吊之所设也。或骄贵以殒身，或狷忿以乖道，或有志而无时，或美才而兼累，追而慰之，并名为吊。
自贾谊浮湘，发愤吊屈。体同而事核，辞清而理哀，盖首出之作也。
及相如之吊二世，全为赋体；桓谭以为其言恻怆，读者叹息。及卒章要切，断而能悲也。
扬雄吊屈，思积功寡，意深反骚，故辞韵沈膇。
班彪、蔡邕，并敏于致诘。然影附贾氏，难为并驱耳。
胡阮之吊夷齐，褒而无间，仲宣所制，讥呵实工。
然则胡阮嘉其清，王子伤其隘，各其志也。
祢衡之吊平子，缛丽而轻清；陆机之吊魏武，序巧而文繁。
降斯以下，未有可称者矣。
夫吊虽古义，而华辞末造；华过韵缓，则化而为赋。
固宜正义以绳理，昭德而塞违，剖析褒贬，哀而有正，则无夺伦矣！
赞曰∶辞之所哀，在彼弱弄。
苗而不秀，自古斯恸。
虽有通才，迷方失控。
千载可伤，寓言以送。
