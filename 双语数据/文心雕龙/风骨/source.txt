《诗》总六义，风冠其首，斯乃化感之本源，志气之符契也。
是以怊怅述情，必始乎风；沉吟铺辞，莫先于骨。
故辞之待骨，如体之树骸；情之含风，犹形之包气。
结言端直，则文骨成焉；意气骏爽，则文风清焉。
若丰藻克赡，风骨不飞，则振采失鲜，负声无力。
是以缀虑裁篇，务盈守气，刚健既实，辉光乃新。
其为文用，譬征鸟之使翼也。
故练于骨者，析辞必精；深乎风者，述情必显。
捶字坚而难移，结响凝而不滞，此风骨之力也。
若瘠义肥辞，繁杂失统，则无骨之征也。思不环周，牵课乏气，则无风之验也。
昔潘勖锡魏，思摹经典，群才韬笔，乃其骨髓峻也；相如赋仙，气号凌云，蔚为辞宗，乃其风力遒也。
能鉴斯要，可以定文，兹术或违，无务繁采。
故魏文称∶ 文以气为主，气之清浊有体，不可力强而致。 
故其论孔融，则云 体气高妙 ，论徐干，则云 时有齐气 ，论刘桢，则云 有逸气 。
公干亦云∶ 孔氏卓卓，信含异气；笔墨之性，殆不可胜。 
并重气之旨也。
夫翚翟备色，而翾翥百步，肌丰而力沈也；鹰隼乏采，而翰飞戾天，骨劲而气猛也。
文章才力，有似于此。
若风骨乏采，则鸷集翰林；采乏风骨，则雉窜文囿；唯藻耀而高翔，固文笔之鸣凤也。
若夫熔铸经典之范，翔集子史之术，洞晓情变，曲昭文体，然后能孚甲新意，雕昼奇辞。
昭体，故意新而不乱，晓变，故辞奇而不黩。
若骨采未圆，风辞未练，而跨略旧规，驰骛新作，虽获巧意，危败亦多，岂空结奇字，纰缪而成经矣？《周书》云∶ 辞尚体要，弗惟好异。 
盖防文滥也。
然文术多门，各适所好，明者弗授，学者弗师。
于是习华随侈，流遁忘反。
若能确乎正式，使文明以健，则风清骨峻，篇体光华。
能研诸虑，何远之有哉！
赞曰∶情与气偕，辞共体并。
文明以健，珪璋乃聘。
蔚彼风力，严此骨鲠。才锋峻立，符采克炳。
