造化赋形，支体必双，神理为用，事不孤立。
夫心生文辞，运裁百虑，高下相须，自然成对。
唐虞之世，辞未极文，而皋陶赞云∶ 罪疑惟轻，功疑惟重 。
益陈谟云∶ 满招损，谦受益。 
岂营丽辞，率然对尔。
《易》之《文》、《系》，圣人之妙思也。
序《乾》四德，则句句相衔；龙虎类感，则字字相俪；乾坤易简，则宛转相承；日月往来，则隔行悬合；虽句字或殊，而偶意一也。
至于诗人偶章，大夫联辞，奇偶适变，不劳经营。
自扬马张蔡，崇盛丽辞，如宋画吴冶，刻形镂法，丽句与深采并流，偶意共逸韵俱发。
至魏晋群才，析句弥密，联字合趣，剖毫析厘。
然契机者入巧，浮假者无功。
故丽辞之体，凡有四对∶言对为易，事对为难；反对为优，正对为劣。
言对者，双比空辞者也；事对者，并举人验者也；反对者，理殊趣合者也；正对者，事异义同者也。
长卿《上林赋》云： 修容乎礼园，翱翔乎书圃。 
此言对之类也。
宋玉《神女赋》云∶ 毛嫱鄣袂，不足程式；西施掩面，比之无色。 
此事对之类也。
仲宣《登楼》云∶ 钟仪幽而楚奏，庄舄显而越吟。 
此反对之类也。
孟阳《七哀》云∶ 汉祖想枌榆，光武思白水。 
此正对之类也。
凡偶辞胸臆，言对所以为易也；征人资学，事对所以为难也；幽显同志，反对所以为优也；并贵共心，正对所以为劣也。
又以事对，各有反正，指类而求，万条自昭然矣。
张华诗称∶ 游雁比翼翔，归鸿知接翮。 
刘琨诗言： 宣尼悲获麟，西狩泣孔丘。 
若斯重出，即对句之骈枝也。
是以言对为美，贵在精巧；事对所先，务在允当。
若两言相配，而优劣不均，是骥在左骖，驽为右服也。
若夫事或孤立，莫与相偶，是夔之一足，趻踔而行也。
若气无奇类，文乏异采，碌碌丽辞，则昏睡耳目。
必使理圆事密，联璧其章。迭用奇偶，节以杂佩，乃其贵耳。
类此而思，理斯见也。
赞曰∶体植必两，辞动有配。
左提右挈，精味兼载。
炳烁联华，镜静含态。
玉润双流，如彼珩珮。
