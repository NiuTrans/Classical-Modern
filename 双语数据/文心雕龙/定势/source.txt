夫情致异区，文变殊术，莫不因情立体，即体成势也。
势者，乘利而为制也。
如机发矢直，涧曲湍回，自然之趣也。
圆者规体，其势也自转；方者矩形，其势也自安：文章体势，如斯而已。
是以模经为式者，自入典雅之懿；效《骚》命篇者，必归艳逸之华；综意浅切者，类乏酝藉；断辞辨约者，率乖繁缛：譬激水不漪，槁木无阴，自然之势也。
是以绘事图色，文辞尽情，色糅而犬马殊形，情交而雅俗异势。
熔范所拟，各有司匠，虽无严郛，难得逾越。
然渊乎文者，并总群势；奇正虽反，必兼解以俱通；刚柔虽殊，必随时而适用。
若爱典而恶华，则兼通之理偏，似夏人争弓矢，执一不可以独射也；若雅郑而共篇，则总一之势离，是楚人鬻矛誉楯，誉两难得而俱售也。
是以括囊杂体，功在铨别，宫商朱紫，随势各配。
章表奏议，则准的乎典雅；赋颂歌诗，则羽仪乎清丽；符檄书移，则楷式于明断；史论序注，则师范于核要；箴铭碑诔，则体制于宏深；连珠七辞，则从事于巧艳：此循体而成势，随变而立功者也。
虽复契会相参，节文互杂，譬五色之锦，各以本采为地矣。
桓谭称∶ 文家各有所慕，或好浮华而不知实核，或美众多而不见要约。 
陈思亦云∶ 世之作者，或好烦文博采，深沉其旨者；或好离言辨白，分毫析厘者；所习不同，所务各异。 
言势殊也。
刘桢云∶ 文之体势有强弱，使其辞已尽而势有馀，天下一人耳，不可得也。 
公干所谈，颇亦兼气。
然文之任势，势有刚柔，不必壮言慷慨，乃称势也。
又陆云自称∶ 往日论文，先辞而后情，尚势而不取悦泽，及张公论文，则欲宗其言。 
夫情固先辞，势实须泽，可谓先迷后能从善矣。
自近代辞人，率好诡巧，原其为体，讹势所变，厌黩旧式，故穿凿取新，察其讹意，似难而实无他术也，反正而已。
故文反正为乏，辞反正为奇。
效奇之法，必颠倒文句，上字而抑下，中辞而出外，回互不常，则新色耳。
夫通衢夷坦，而多行捷径者，趋近故也；正文明白，而常务反言者，适俗故也。
然密会者以意新得巧，苟异者以失体成怪。
旧练之才，则执正以驭奇；新学之锐，则逐奇而失正；势流不反，则文体遂弊。
秉兹情术，可无思耶！
赞曰∶形生势成，始末相承。湍回似规，矢激如绳。
因利骋节，情采自凝。
枉辔学步，力止寿陵。
