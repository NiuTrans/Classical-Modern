圣贤书辞，总称文章，非采而何？
夫水性虚而沦漪结，木体实而花萼振，文附质也。
虎豹无文，则鞟同犬羊；犀兕有皮，而色资丹漆，质待文也。
若乃综述性灵，敷写器象，镂心鸟迹之中，织辞鱼网之上，其为彪炳，缛采名矣。
故立文之道，其理有三∶一曰形文，五色是也；二曰声文，五音是也；三曰情文，五性是也。
五色杂而成黼黻，五音比而成韶夏，五性发而为辞章，神理之数也。
《孝经》垂典，丧言不文；故知君子常言，未尝质也。
老子疾伪，故称 美言不信 ，而五千精妙，则非弃美矣。
庄周云 辩雕万物 ，谓藻饰也。
韩非云 艳乎辩说 ，谓绮丽也。
绮丽以艳说，藻饰以辩雕，文辞之变，于斯极矣。
研味《孝》、《老》，则知文质附乎性情；详览《庄》、《韩》，则见华实过乎淫侈。
若择源于泾渭之流，按辔于邪正之路，亦可以驭文采矣。
夫铅黛所以饰容，而盼倩生于淑姿；文采所以饰言，而辩丽本于情性。
故情者文之经，辞者理之纬；经正而后纬成，理定而后辞畅：此立文之本源也。
昔诗人什篇，为情而造文；辞人赋颂，为文而造情。
何以明其然？
盖风雅之兴，志思蓄愤，而吟咏情性，以讽其上，此为情而造文也；诸子之徒，心非郁陶，苟驰夸饰，鬻声钓世，此为文而造情也。
故为情者要约而写真，为文者淫丽而烦滥。
而后之作者，采滥忽真，远弃风雅，近师辞赋，故体情之制日疏，逐文之篇愈盛。
故有志深轩冕，而泛咏皋壤。心缠几务，而虚述人外。
真宰弗存，翩其反矣。
夫桃李不言而成蹊，有实存也；男子树兰而不芳，无其情也。
夫以草木之微，依情待实；况乎文章，述志为本。
言与志反，文岂足征？
是以联辞结采，将欲明理，采滥辞诡，则心理愈翳。
固知翠纶桂饵，反所以失鱼。 言隐荣华 ，殆谓此也。
是以 衣锦褧衣 ，恶文太章；贲象穷白，贵乎反本。
夫能设模以位理，拟地以置心，心定而后结音，理正而后攡藻，使文不灭质，博不溺心，正采耀乎朱蓝，间色屏于红紫，乃可谓雕琢其章，彬彬君子矣。
赞曰∶言以文远，诚哉斯验。
心术既形，英华乃赡。
吴锦好渝，舜英徒艳。繁采寡情，味之必厌。
