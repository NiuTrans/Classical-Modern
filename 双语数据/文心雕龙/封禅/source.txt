夫正位北辰，向明南面，所以运天枢，毓黎献者，何尝不经道纬德，以勒皇迹者哉？《绿图》曰：潬潬咴咴，棼棼雉雉，万物尽化。 
言至德所被也。
《丹书》曰∶ 义胜欲则从，欲胜义则凶。 
戒慎之至也。
则戒慎以崇其德，至德以凝其化，七十有二君，所以封禅矣。
昔黄帝神灵，克膺鸿瑞，勒功乔岳，铸鼎荆山。
大舜巡岳，显乎《虞典》。
成康封禅，闻之《乐纬》。
及齐桓之霸，爰窥王迹，夷吾谲谏，拒以怪物。
固知玉牒金镂，专在帝皇也。
然则西鹣东鲽，南茅北黍，空谈非征，勋德而已。
是以史迁八书，明述封禅者，固禋祀之殊礼，铭号之秘祝，祀天之壮观矣。
秦皇铭岱，文自李斯，法家辞气，体乏弘润；然疏而能壮，亦彼时之绝采也。
铺观两汉隆盛，孝武禅号于肃然，光武巡封于梁父，诵德铭勋，乃鸿笔耳。
观相如《封禅》，蔚为唱首。
尔其表权舆，序皇王，炳玄符，镜鸿业；驱前古于当今之下，腾休明于列圣之上，歌之以祯瑞，赞之以介丘，绝笔兹文，固维新之作也。及光武勒碑，则文自张纯。
首胤典谟，末同祝辞，引钩谶，叙离乱，计武功，述文德；事核理举，华不足而实有馀矣！
凡此二家，并岱宗实迹也。
及扬雄《剧秦》，班固《典引》，事非镌石，而体因纪禅。
观《剧秦》为文，影写长卿，诡言遁辞，故兼包神怪；然骨制靡密，辞贯圆通，自称极思，无遗力矣。
《典引》所叙，雅有懿采，历鉴前作，能执厥中，其致义会文，斐然馀巧。
故称 《封禅》靡而不典，《剧秦》典而不实 ，岂非追观易为明，循势易为力欤？
至于邯郸《受命》，攀响前声，风末力寡，辑韵成颂，虽文理顺序，而不能奋飞。
陈思《魏德》，假论客主，问答迂缓，且已千言，劳深绩寡，飙焰缺焉。
兹文为用，盖一代之典章也。
构位之始，宜明大体，树骨于训典之区，选言于宏富之路；使意古而不晦于深，文今而不坠于浅；义吐光芒，辞成廉锷，则为伟矣。
虽复道极数殚，终然相袭，而日新其采者，必超前辙焉。
赞曰∶封勒帝绩，对越天休。
逖听高岳，声英克彪。
树石九旻，泥金八幽。
鸿律蟠采，如龙如虬。
