诸子者，入道见志之书。
太上立德，其次立言。
百姓之群居，苦纷杂而莫显；君子之处世，疾名德之不章。
唯英才特达，则炳曜垂文，腾其姓氏，悬诸日月焉。
昔风后、力牧、伊尹，咸其流也。
篇述者，盖上古遗语，而战代所记者也。
至鬻熊知道，而文王谘询，馀文遗事，录为《鬻子》。
子目肇始，莫先于兹。
及伯阳识礼，而仲尼访问，爰序道德，以冠百氏。
然则鬻惟文友，李实孔师，圣贤并世，而经子异流矣。
逮及七国力政，俊乂蜂起。
孟轲膺儒以磬折，庄周述道以翱翔。墨翟执俭确之教，尹文课名实之符，野老治国于地利，驺子养政于天文，申商刀锯以制理，鬼谷唇吻以策勋，尸佼兼总于杂术，青史曲缀于街谈。
承流而枝附者，不可胜算，并飞辩以驰术，餍禄而馀荣矣。
暨于暴秦烈火，势炎昆冈，而烟燎之毒，不及诸子。
逮汉成留思，子政雠校，于是《七略》芬菲，九流鳞萃。杀青所编，百有八十馀家矣。
迄至魏晋，作者间出，谰言兼存，璅语必录，类聚而求，亦充箱照轸矣。
然繁辞虽积，而本体易总，述道言治，枝条五经。
其纯粹者入矩，踳驳者出规。《礼记·月令》，取乎吕氏之纪；三年问丧，写乎《荀子》之书：此纯粹之类也。
若乃汤之问棘，云蚊睫有雷霆之声；惠施对梁王，云蜗角有伏尸之战；《列子》有移山跨海之谈，《淮南》有倾天折地之说，此踳驳之类也。
是以世疾诸子，混洞虚诞。
按《归藏》之经，大明迂怪，乃称羿毙十日，嫦娥奔月。殷《易》如兹，况诸子乎！
至如商韩，六虱五蠹，弃孝废仁，轘药之祸，非虚至也。
公孙之白马、孤犊，辞巧理拙，魏牟比之号鸟，非妄贬也。
昔东平求诸子、《史记》，而汉朝不与。盖以《史记》多兵谋，而诸子杂诡术也。
然洽闻之士，宜撮纲要，览华而食实，弃邪而采正，极睇参差，亦学家之壮观也。
研夫孟荀所述，理懿而辞雅；管、晏属篇，事核而言练；列御寇之书，气伟而采奇；邹子之说，心奢而辞壮；墨翟、随巢，意显而语质；尸佼尉缭，术通而文钝；鹖冠绵绵，亟发深言；鬼谷眇眇，每环奥义；情辨以泽，文子擅其能；辞约而精，尹文得其要；慎到析密理之巧，韩非著博喻之富；吕氏鉴远而体周，淮南泛采而文丽：斯则得百氏之华采，而辞气之大略也。
若夫陆贾《新语》，贾谊《新书》，扬雄《法言》，刘向《说苑》，王符《潜夫》，崔实《政论》，仲长《昌言》，杜夷《幽求》，或叙经典，或明政术，虽标论名，归乎诸子。
何者？
博明万事为子，适辨一理为论，彼皆蔓延杂说，故入诸子之流。
夫自六国以前，去圣未远，故能越世高谈，自开户牖。
两汉以后，体势浸弱，虽明乎坦途，而类多依采，此远近之渐变也。
嗟夫！身与时舛，志共道申，标心于万古之上，而送怀于千载之下，金石靡矣，声其销乎！
赞曰∶
丈夫处世，怀宝挺秀。
辨雕万物，智周宇宙。
立德何隐，含道必授。
条流殊述，若有区囿。
