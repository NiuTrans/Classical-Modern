经云： 夫孝，德之本也。 
此生民之为大，有国之所先欤！
高祖创业开基，饬躬化俗，浇弊之风以革，孝治之术斯著。
每发丝纶，远加旌表。
而淳和比屋，罕要诡俗之誉，潜晦成风，俯列逾群之迹，彰于视听，盖无几焉。
今采缀以备遗逸云尔。
滕昙恭，豫章南昌人也。
年五岁，母杨氏患热，思食寒瓜，土俗所不产。昙恭历访不能得，衔悲哀切。
俄值一桑门问其故，昙恭具以告。
桑门曰： 我有两瓜，分一相遗。 
昙恭拜谢，因捧瓜还，以荐其母。
举室惊异。
寻访桑门，莫知所在。
及父母卒，昙恭水浆不入口者旬日，感恸呕血，绝而复苏。
隆冬不著茧絮，蔬食终身。
每至忌日，思慕不自堪，昼夜哀恸。
其门外有冬生树二株，时忽有神光自树而起，俄见佛像及夹侍之仪，容光显著，自门而入。昙恭家人大小，咸共礼拜，久之乃灭，远近道俗咸传之。
太守王僧度引昙恭为功曹，固辞不就。
王俭时随僧度在郡，号为滕曾子。
天监元年，陆琏奉使巡行风俗，表言其状。昙恭有子三人，皆有行业。
时有徐普济者，长沙临湘人。
居丧未及葬，而邻家火起，延及其舍，普济号恸伏棺上，以身蔽火。
邻人往救之，焚炙已闷绝，累日方苏。
宣城宛陵有女子与母同床寝，母为猛虎所搏，女号叫拿虎，虎毛尽落，行十数里，虎乃弃之。女抱母还，犹有气，经时乃绝。
太守萧琛赙焉，表言其状。有诏旌其门闾。
沈崇傃，字思整，吴兴武康人也。
父怀明，宋兗州刺史。
崇傃六岁丁父忧，哭踊过礼。
及长，佣书以养母焉。
齐建武初，起家为奉朝请。
永元末，迁司徒行参军。
天监初，为前军鄱阳王参军事。
三年，太守柳恽辟为主簿。
崇傃从恽到郡，还迎其母，母卒。
崇傃以不及侍疾，将欲致死，水浆不入口，昼夜号哭，旬日殆将绝气。
兄弟谓之曰： 殡葬未申，遽自毁灭，非全孝之道也。 
崇傃之瘗所，不避雨雪，倚坟哀恸。
每夜恒有猛兽来望之，有声状如叹息者。
家贫无以迁窆，乃行乞经年，始获葬焉。
既而庐于墓侧，自以初行丧礼不备，复以葬后更治服三年。
久食麦屑，不啖盐酢，坐卧于单荐，因虚肿不能起。
郡县举其至孝。
高祖闻，即遣中书舍人慰勉之，乃下诏曰： 前军沈崇傃，少有志行，居丧逾礼。
斋制不终，未得大葬，自以行乞淹年，哀典多阙，方欲以永慕之晨，更为再期之始。
虽即情可矜，礼有明断。
可便令除释，擢补太子洗马。
旌彼门闾，敦兹风教。 
崇傃奉诏释服，而涕泣如居丧，固辞不受官，苦自陈让，经年乃得为永宁令。
自以禄不及养，怛恨愈甚，哀思不自堪，至县卒，时年三十九。
荀匠，字文师，颍阴人，晋太保勖九世孙也。
祖琼，年十五，复父仇于成都市，以孝闻。
宋元嘉末，渡淮赴武陵王义，为元凶追兵所杀，赠员外散骑侍郎。
父法超，齐中兴末为安复令，卒于官。
凶问至，匠号恸气绝，身体皆冷，至夜乃苏。
既而奔丧，每宿江渚，商旅皆不忍闻其哭声。
服未阕，兄斐起家为郁林太守，征俚贼，为流矢所中，死于阵。
丧还，匠迎于豫章，望舟投水，傍人赴救，仅而得全。
既至，家贫不得时葬。居父忧并兄服，历四年不出庐户。
自括发后，不复栉沐，发皆秃落。
哭无时，声尽则系之以泣，目眦皆烂，形体枯悴，皮骨裁连，虽家人不复识。
郡县以状言，高祖诏遣中书舍人为其除服，擢为豫章王国左常侍。
匠虽即吉，毁悴逾甚。
外祖孙谦诫之曰： 主上以孝治天下，汝行过古人，故发明诏，擢汝此职。
非唯君父之命难拒，故亦扬名后世，所显岂独汝身哉！ 
匠于是乃拜。
竟以毁卒于家，时年二十一。
庾黔娄，字子贞，新野人也。
父易，司徒主簿，征不至，有高名。
黔娄少好学，多讲诵《孝经》，未尝失色于人，南阳高士刘虬、宗测并叹异之。
起家本州主簿，迁平西行参军。
出为编令，治有异绩。
先是，县境多虎暴。黔娄至，虎皆渡往临沮界，当时以为仁化所感。
齐永元初，除孱陵令，到县未旬，易在家遘疾，黔娄忽然心惊，举身流汗，即日弃官归家，家人悉惊其忽至。
时易疾始二日，医云： 欲知差剧，但尝粪甜苦。 
易泄痢，黔娄辄取尝之，味转甜滑，心逾忧苦。
至夕，每稽颡北辰，求以身代。
俄闻空中有声曰： 征君寿命尽，不复可延，汝诚祷既至，止得申至月末。 
及晦而易亡，黔娄居丧过礼，庐于冢侧。
和帝即位，将起之，镇军萧颖胄手书敦譬，黔娄固辞。
服阕，除西台尚书仪曹郎。
梁台建，邓元起为益州刺史，表黔娄为府长史、巴西、梓潼二郡太守。
及成都平，城中珍宝山积，元起悉分与僚佐，惟黔娄一无所取。
元起恶其异众，厉声曰： 长史何独尔为！ 
黔娄示不违之，请书数箧。
寻除蜀郡太守，在职清素，百姓便之。
元起死于蜀，部曲皆散，黔娄身营殡殓，携持丧柩归乡里。
还为尚书金部郎，迁中军表记室参军。
东宫建，以本官侍皇太子读，甚见知重，诏与太子中庶子殷钧、中舍人到洽、国子博士明山宾等，递日为太子讲《五经》义。
迁散骑侍郎、荆州大中正。
卒，时年四十六。
吉翂，字彦霄，冯翊莲勺人也。世居襄阳。
翂幼有孝性。
年十一，遭所生母忧，水浆不入口，殆将灭性，亲党异之。
天监初，父为吴兴原乡令，为奸吏所诬，逮诣廷尉。
翂年十五，号泣衢路，祈请公卿，行人见者，皆为陨涕。
其父理虽清白，耻为吏讯，乃虚自引咎，罪当大辟。
翂乃挝登闻鼓，乞代父命。
高祖异之，敕廷尉卿蔡法度曰： 吉翂请死赎父，义诚可嘉；但其幼童，未必自能造意。卿可严加胁诱，取其款实。 
法度受敕还寺，盛陈徽缠，备列官司，厉色问翂曰： 尔求代父死，敕已相许，便应伏法。然刀锯至剧，审能死不？且尔童孺，志不及此，必为人所教。
姓名是谁，可具列答。
若有悔异，亦相听许。 
翂对曰： 囚虽蒙弱，岂不知死可畏惮？
顾诸弟稚藐，唯囚为长，不忍见父极刑，自延视息。所以内断胸臆，上干万乘。
今欲殉身不测，委骨泉壤，此非细故，奈何受人教邪！
明诏听代，不异登仙，岂有回贰！ 
法度知翂至心有在，不可屈挠，乃更和颜诱语之曰： 主上知尊侯无罪，行当释亮。
观君神仪明秀，足称佳童，今若转辞，幸父子同济。奚以此妙年，苦求汤镬？ 
翂对曰： 凡鲲鲕蝼蚁，尚惜其生；况在人斯，岂愿齑粉？
但囚父挂深劾，必正刑书，故思殒仆，冀延父命。
今瞑目引领，以听大戮，情殚意极，无言复对。 
翂初见囚，狱掾依法备加桎梏；法度矜之，命脱其二械，更令著一小者。
翂弗听，曰： 翂求代父死，死罪之囚，唯宜增益，岂可减乎？ 
竟不脱械。
法度具以奏闻，高祖乃宥其父。
丹阳尹王志求其在廷尉故事，并请乡居，欲于岁首，举充纯孝之选。
翂曰： 异哉王尹，何量翂之薄乎！
夫父辱子死，斯道固然。若翂有靦面目，当其此举，则是因父买名，一何甚辱！ 
拒之而止。
年十七，应辟为本州主簿。
出监万年县，摄官期月，风化大行。
自雍还至郢，湘州刺史柳悦复召为主簿。
后乡人裴俭、丹阳尹丞臧盾、扬州中正张仄连名荐翂，以为孝行纯至，明通《易》、《老》。
敕付太常旌举。
初，翂以父陷罪，因成悸疾，后因发而卒。
甄恬，字彦约，中山无极人也，世居江陵。
祖钦之，长宁令。
父标之，州从事。
恬数岁丧父，哀感有若成人。
家人矜其小，以肉汁和饭饲之，恬不肯食。
年八岁，问其母，恨生不识父，遂悲泣累日，忽若有见，言其形貌，则其父也，时以为孝感。
家贫，养母常得珍羞。
及居丧，庐于墓侧，恒有鸟玄黄杂色，集于庐树，恬哭则鸣，哭止则止。
又有白雀栖宿其庐。
州将始兴王憺表其行状。
诏曰： 朕虚己钦贤，寤寐盈想。诏彼群岳，务尽搜扬。
恬既孝行殊异，声著邦壤，敦风厉俗，弘益兹多。
牧守腾闻，义同亲览。
可旌表室闾，加以爵位。 
恬官至安南行参军。
韩怀明，上党人也，客居荆州。
年十岁，母患尸疰，每发辄危殆。
怀明夜于星下稽颡祈祷，时寒甚切，忽闻香气，空中有人语曰： 童子母须臾永差，无劳自苦。 
未晓，而母豁然平复。
乡里异之。
十五丧父，几至灭性，负土成坟，赠助无所受。
免丧，与乡人郭瑀俱师事南阳刘虬。
虬尝一日废讲，独居涕泣。
怀明窃问其故，虬家人答云： 是外祖亡日。 
时虬母亦亡矣。
怀明闻之，即日罢学，还家就养。
虬叹曰： 韩生无虞丘之恨矣。 
家贫，常肆力以供甘脆，嬉怡膝下，朝夕不离母侧。
母年九十一，以寿终，怀明水浆不入口一旬，号哭不绝声。
有双白鸠巢其庐上，字乳驯狎，若家禽焉，服释乃去。
既除丧，蔬食终身，衣衾无改。
天监初，刺史始兴王憺表言之。
州累辟不就，卒于家。
刘昙净，字元光，彭城莒人也。
祖元真，淮南太守，居郡得罪；父慧镜，历诣朝士乞哀，恳恻甚至，遂以孝闻。
昙净笃行有父风。
解褐安成王国左常侍。父卒于郡，昙净奔丧，不食饮者累日，绝而又苏。
每哭辄呕血。
服阕，因毁瘠成疾。
会有诏，士姓各举四科，昙净叔父慧斐举以应孝行，高祖用为海宁令。
昙净以兄未为县，因以让兄，乃除安西行参军。
父亡后，事母尤淳至，身营飧粥，不以委人。
母疾，衣不解带。
及母亡，水浆不入口者殆一旬。
母丧，权瘗药王寺。时天寒，昙净身衣单布，庐于瘗所，昼夜哭泣不绝声，哀感行路，未及期而卒。
何炯，字士光，庐江灊人也。
父撙，太中大夫。
炯年十五，从兄胤受业，一期并通《五经》章句。
炯白皙，美容貌，从兄求、点每称之曰： 叔宝神清，弘治肤清。今观此子，复见卫、杜在目。 
炯常慕恬退，不乐进仕。
从叔昌珝谓曰： 求、点皆已高蹈，尔无宜复尔。
且君子出处，亦各一途。 
年十九，解褐扬州主簿。
举秀才，累迁王府行参军、尚书兵、库部二曹郎。
出为永康令，以和理称。
还为仁威南康王限内记室，迁治书侍御史。
以父疾经旬，衣不解带，头不栉沐，信宿之间，形貌顿改。
及父卒，号恸不绝声，枕塊藉地，腰虚脚肿，竟以毁卒。
庾沙弥，颍阴人也。
晋司空冰六世孙。
父佩玉，辅国长史、长沙内史，宋升明中坐沈攸之事诛，沙弥时始生。
年至五岁，所生母为制采衣，辄不肯服。母问其故，流涕对曰： 家门祸酷，用是何为！ 
既长，终身布衣蔬食。
起家临川王国左常侍，迁中军田曹行参军。
嫡母刘氏寝疾，沙弥晨昏侍侧，衣不解带，或应针灸，辄以身先试之。
及母亡，水浆不入口累日，终丧不解衰绖，不出庐户，昼夜号恸，邻人不忍闻。
墓在新林，因有旅松百余株，自生坟侧。
族兄都官尚书咏表言其状，应纯孝之举，高祖召见嘉之，以补歙令。
还除轻车邵陵王参军事，随府会稽，复丁所生母忧。
丧还都，济浙江，中流遇风，舫将覆没，沙弥抱柩号哭，俄而风静，盖孝感所致。
服阕，除信威刑狱参军，兼丹阳郡囗囗囗累迁宁远录事参军，转司马。
出为长城令，卒。
江紑，字含洁，济阳考城人也。
父蒨，光禄大夫。
紑幼有孝性。年十三，父患眼，紑侍疾将期月，衣不解带。
夜梦一僧云： 患眼者，饮慧眼水必差。 
及觉说之，莫能解者。
紑第三叔禄与草堂寺智者法师善，往访之。
智者曰： 《无量寿经》云：慧眼见真，能渡彼岸。 
蒨乃因智者启舍同夏县界牛屯里舍为寺，乞赐嘉名。
敕答云： 纯臣孝子，往往感应。
晋世颜含，遂见冥中送药。
近见智者，知卿第二息感梦，云饮慧眼水。
慧眼则是五眼之一号，若欲造寺，可以慧眼为名。 
及就创造，泄故井，井水清冽，异于常泉。
依梦取水洗眼及煮药，稍觉有瘳，因此遂差。
时人谓之孝感。
南康王为南州，召为迎主簿。
紑性静，好《老》、《庄》玄言，尤善佛义，不乐进仕。
及父卒，紑庐于墓，终日号恸不绝声，月余卒。
刘霁，字士烜，平原人也。
祖乘民，宋冀州刺史。
父闻慰，齐工员郎。
霁年九岁，能诵《左氏传》，宗党咸异之。
十四居父忧，有至性，每哭辄呕血。
家贫，与弟杳、高相笃励学。
既长，博涉多通。
天监中，起家奉朝请，稍迁宣惠晋安王府参军，兼限内记室，出补西昌相。
入为尚书主客侍郎。未期，除海盐令。
霁前后宰二邑，并以和理著称。
还为建康正，非所好。顷之，以疾免。
寻除建康令，不拜。
母明氏寝疾，霁年已五十，衣不解带者七旬，诵《观世音经》，数至万遍，夜因感梦，见一僧谓曰： 夫人算尽，君精诚笃至，当相为申延。 
后六十余日乃亡。
霁庐于墓，哀恸过礼。
常有双白鹤驯翔庐侧。
处士阮孝绪致书抑譬，霁思慕不已，服未终而卒，时年五十二。
著《释俗语》八卷，文集十卷。
弟杳在《文学传》，高在《处士传》。
褚修，吴郡钱唐人也。
父仲都，善《周易》，为当时最。
天监中，历官《五经》博士。
修少传父业，兼通《孝经》、《论语》，善尺牍，颇解文章。
初为湘东王国侍郎，稍迁轻车湘东府行参军，并兼国子助教。
武陵王为扬州，引为宣惠参军、限内记室。
修性至孝，父丧毁瘠过礼，因患冷气。
及丁母忧，水浆不入口二十三日，气绝复苏，每号恸呕血，遂以毁卒。
谢蔺，字希如，陈郡阳夏人也。
晋太傅安八世孙。
父经，中郎谘议参军。
蔺五岁，每父母未饭，乳媪欲令蔺先饭，蔺曰： 既不觉饥。 
强食终不进。
舅阮孝绪闻之，叹曰： 此儿在家则曾子之流，事君则蔺生之匹。 
因名之曰蔺。
稍受以经史，过目便能讽诵。
孝绪每曰 吾家阳元也 。
及丁父忧，昼夜号恸，毁瘠骨立，母阮氏常自守视譬抑之。
服阕后，吏部尚书萧子显表其至行，擢为王府法曹行参军，累迁外兵记室参军。
时甘露降士林馆，蔺献颂，高祖嘉之，因有诏使制《北兗州刺史萧楷德政碑》，又奉令制《宣城王奉述中庸颂》。
太清元年，迁散骑侍郎，兼散骑常侍，使于魏。
会侯景举地入附，境上交兵，蔺母虑不得还，感气卒。
及蔺还入境，尔夕梦不祥，旦便投劾驰归。
既至，号恸呕血，气绝久之，水浆不入口。
亲友虑其不全，相对悲恸，强劝以饮粥。
蔺初勉强受之，终不能进，经月余日，因夜临而卒，时年三十八。
蔺所制诗赋碑颂数十篇。
高柴、仲由伏膺圣教，曾参、闵损虔恭孝道，或水浆不入口，泣血终年，岂不知创钜痛深，《蓼莪》慕切？所谓先王制礼，贤者俯就。
至如丘、吴，终于毁灭。
若刘昙净、何炯、江紑、谢蔺者，亦二子之志欤。
