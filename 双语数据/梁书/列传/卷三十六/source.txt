孔休源江革孔休源，字庆绪，会稽山阴人也。
晋丹阳太守冲之八世孙。
曾祖遥之，宋尚书水部郎。
父珮，齐庐陵王记室参军，早卒。
休源年十一而孤，居丧尽礼，每见父手所写书，必哀恸流涕，不能自胜，见者莫不为之垂泣。
后就吴兴沈驎士受经，略通大义。
建武四年，州举秀才，太尉徐孝嗣省其策，深善之，谓同坐曰： 董仲舒、华令思何以尚此，可谓后生之准也。
观其此对，足称王佐之才。 
琅邪王融雅相友善，乃荐之于司徒竟陵王，为西邸学士。
梁台建，与南阳刘之遴同为太学博士，当时以为美选。
休源初到京，寓于宗人少府卿孔登宅，曾以祠事入庙，侍中范云一与相遇，深加褒赏，曰： 不期忽觏清颜，顿袪鄙吝，观天披雾，验之今日。 
后云命驾到少府门，登便拂筵整带，谓当诣己，既而独造休源，高谈尽日，同载还家，登深以为愧。
尚书令沈约当朝贵显，轩盖盈门，休源或时后来，必虚襟引接，处之坐右，商略文义。
其为通人所推如此。
俄除临川王府行参军。
高祖尝问吏部尚书徐勉曰： 今帝业初基，须一人有学艺解朝仪者，为尚书仪曹郎。
为朕思之，谁堪其选？ 
勉对曰： 孔休源识具清通，谙练故实，自晋、宋《起居注》诵略上口。 
高祖亦素闻之，即日除兼尚书仪曹郎中。
是时多所改作，每逮访前事，休源即以所诵记随机断决，曾无疑滞。
吏部郎任昉常谓之为 孔独诵 。
迁建康狱正，及辨讼折狱，时罕冤人。
后有选人为狱司者，高祖尚引休源以励之。
除中书舍人，司徒临川王府记室参军，迁尚书左丞，弹肃礼闱，雅允朝望。
时太子詹事周舍撰《礼疑义》，自汉魏至于齐梁，并皆搜采，休源所有奏议，咸预编录。
除给事黄门侍郎，迁长兼御史中丞，正色直绳，无所回避，百僚莫不惮之。
除少府卿，又兼行丹阳尹事。
出为宣惠晋安王府长史、南郡太守、行荆州府州事。
高祖谓之曰： 荆州总上流冲要，义高分陕，今以十岁儿委卿，善匡翼之，勿惮周昌之举也。 
对曰： 臣以庸鄙，曲荷恩遇，方揣丹诚，效其一割。 
上善其对，乃敕晋安王曰： 孔休源人伦仪表，汝年尚幼，当每事师之。 
寻而始兴王嶦代镇荆州，复为憺府长史，南郡太守、行府州事如故。
在州累政，甚有治绩，平心决断，请托不行。
高祖深嘉之。
除通直散骑常侍，领羽林监，转秘书监，迁明威将军，复为晋安王府长史、南兰陵太守，别敕专行南徐州事。
休源累佐名籓，甚得民誉，王深相倚仗，军民机务，动止询谋。
常于中斋别施一榻，云 此是孔长史坐 ，人莫得预焉。
其见敬如此。
征为太府卿，俄授都官尚书，顷之，领太子中庶子。
普通七年，扬州刺史临川王宏薨，高祖与群臣议代王居州任者久之，于时贵戚王公，咸望迁授，高祖曰： 朕已得人。
孔休源才识通敏，实应此选。 
乃授宣惠将军、监扬州。
休源初为临川王行佐，及王薨而管州任，时论荣之。
而神州都会，簿领殷繁，休源割断如流，傍无私谒。
中大通二年，加授金紫光禄大夫，监扬州如故。
累表陈让，优诏不许。
在州昼决辞讼，夜览坟籍。
每车驾巡幸，常以军国事委之。
昭明太子薨，有敕夜召休源入宴居殿，与群公参定谋议，立晋安王纲为皇太子。
四年，遘疾，高祖遣中使候问，并给医药，日有十数。
其年五月，卒，时年六十四。
遗令薄葬，节朔荐蔬菲而已。
高祖为之流涕，顾谓谢举曰： 孔休源奉职清忠，当官正直，方欲共康治道，以隆王化。
奄至殒殁，朕甚痛之。 
举曰： 此人清介强直，当今罕有，微臣窃为陛下惜之。 
诏曰： 慎终追远，历代通规；褒德畴庸，先王令典。
宣惠将军、金紫光禄大夫、监扬州孔休源，风业贞正，雅量冲邈，升荣建礼，誉重搢绅。
理务神州，化覃歌咏，方兴仁寿，穆是伦。
奄然永逝，倍用悲恻。可赠散骑常侍、金紫光禄大夫，赙第一材一具，布五十匹，钱五万，蜡二百斤。
克日举哀。
丧事所须，随由资给。
谥曰贞子。 
皇太子手令曰： 金紫光禄大夫孔休源，立身中正，行己清恪。
昔岁西浮渚宫，东泊枌壤，毘佐蕃政，实尽厥诚。
安国之详审，公仪之廉白，无以过之。
奄至殒丧，情用恻怛。
今须举哀，外可备礼。 
休源少孤，立志操，风范强正，明练治体。持身俭约，学穷文艺，当官理务，不惮强御，常以天下为己任。
高祖深委仗之。累居显职，纤毫无犯。
性慎密，寡嗜好。
出入帷幄，未尝言禁中事，世以此重之。
聚书盈七千卷，手自校治，凡奏议弹文，勒成十五卷。
长子云童，颇有父风，而笃信佛理，遍持经戒。
官至岳阳王府谘议、东扬州别驾。
少子宗轨，聪敏有识度，历尚书都官郎，司徒左西掾，中书郎。
江革，字休映，济阳考城人也。
祖齐之，宋尚书金部郎。
父柔之，齐尚书仓部郎，有孝行，以母忧毁卒。
革幼而聪敏，早有才思，六岁便解属文。柔之深加赏器，曰： 此儿必兴吾门。 
九岁丁父艰，与弟观同生孤贫，傍无师友，兄弟自相训勖，读书精力不倦。
十六丧母，以孝闻。
服阕，与观俱诣太学，补国子生，举高第。
齐中书郎王融、吏部谢朓雅相钦重。
朓尝宿卫，还过候革，时大雪，见革弊絮单席，而耽学不倦，嗟叹久之，乃脱所著襦，并手割半氈与革充卧具而去。
司徒竟陵王闻其名，引为西邸学士。
弱冠举南徐州秀才。
时豫章胡谐之行州事，王融与谐之书，令荐革。
谐之方贡琅邪王泛，便以革代之。
解褐奉朝请。
仆射江祏深相引接，祏为太子詹事，启革为府丞。
祏时权倾朝右，以革才堪经国，令参掌机务，诏诰文檄，皆委以具。
革防杜形迹，外人不知。
祏诛，宾客皆罹其罪，革独以智免。
除尚书驾部郎。
中兴元年，高祖入石头，时吴兴太守袁昂据郡距义师，乃使革制书与昂，于坐立成，辞义典雅，高祖深赏叹之，因令与徐勉同掌书记。
建安王为雍州刺史，表求管记，以革为征北记室参军，带中庐令。
与弟观少长共居，不忍离别，苦求同行，乃以观为征北行参军，兼记室。
时吴兴沈约、乐安任昉，并相赏重，昉与革书云： 此段雍府妙选英才，文房之职，总卿昆季，可谓驭二龙于长途，骋骐骥于千里。 
途次江夏，观遇疾卒。
革时在雍，为府王所礼，款若布衣。
王被征为丹阳尹，以革为记室，领五官掾，除通直散骑常侍，建康正。
频迁秣陵、建康令。为治明肃，豪强惮之。
入为中书舍人，尚书左丞，司农卿，复出为云麾晋安王长史、寻阳太守、行江州府事。
徙仁威庐陵王长史，太守、行事如故，以清严为百城所惮。
时少王行事多倾意于签帅，革以正直自居，不与签帅等同坐。
俄迁左光禄大夫、南平王长史、御史中丞，弹奏豪权，一无所避。
除少府卿，出为贞威将军、北中郎南康王长史、广陵太守，改授镇北豫章王长史，将军、太守如故。
时魏徐州刺史元法僧降附，革被敕随府王镇彭城。
城既失守，革素不便马，乃泛舟而还，途经下邳，遂为魏人所执。
魏徐州刺史元延明闻革才名，厚加接待。革称患脚不拜，延明将加害焉，见革辞色严正，更相敬重。
时祖芃同被拘执，延明使芃作《欹器》、《漏刻铭》，革骂芃曰： 卿荷国厚恩，已无报答，今乃为虏立铭，孤负朝廷。 
延明闻之，乃令革作丈八寺碑并祭彭祖文，革辞以囚执既久，无复心思。
延明逼之逾苦，将加箠扑。
革厉色而言曰： 江革行年六十，不能杀身报主，今日得死为幸，誓不为人执笔。 
延明知不可屈，乃止。
日给脱粟三升，仅余性命。
值魏主讨中山王元略反北，乃放革及祖芃还朝。
诏曰： 前贞威将军、镇北长史、广陵太守江革，才思通赡，出内有闻，在朝正色，临危不挠，首佐台铉，实允佥谐。
可太尉临川王长史。 
时高祖盛于佛教，朝贤多启求受戒，革精信因果，而高祖未知，谓革不奉佛教，乃赐革《觉意诗》五百字，云 惟当勤精进，自强行胜修；岂可作底突，如彼必死囚。
以此告江革，并及诸贵游。 
又手敕云： 世间果报，不可不信，岂得底突如对元延明邪？ 
革因启乞受菩萨戒。
重除少府卿、长史、校尉。
时武陵王在东州，颇自骄纵，上召革面敕曰： 武陵王年少，臧盾性弱，不能匡正，欲以卿代为行事。
非卿不可，不得有辞。 
乃除折冲将军、东中郎武陵王长史、会稽郡丞、行府州事。
革门生故吏，家多在东州，闻革应至，并赍持缘道迎候。
革曰： 我通不受饷，不容独当故人筐篚。 
至镇，惟资公俸，食不兼味。
郡境殷广，辞讼日数百，革分判辨析，曾无疑滞。
功必赏，过必罚，民安吏畏，百城震恐。
琅邪王骞为山阴令，赃货狼藉，望风自解。
府王惮之，遂雅相钦重。
每至侍宴，言论必以《诗》《书》，王因此耽学好文。
典签沈炽文以王所制诗呈高祖，高祖谓仆射徐勉曰： 江革果能称职。 
乃除都官尚书。将还，民皆恋惜之，赠遗无所受。
送故依旧订舫，革并不纳，惟乘台所给一舸。
舸艚偏欹，不得安卧。
或谓革曰： 船既不平，济江甚险，当移徙重物，以迮轻艚。 
革既无物，乃于西陵岸取石十余片以实之。
其清贫如此。
寻监吴郡。
于时境内荒俭，劫盗公行。革至郡，惟有公给仗身二十人，百姓皆惧不能静寇；反省游军尉，民下逾恐。
革乃广施恩抚，明行制令，盗贼静息，民吏安之。
武陵王出镇江州，乃曰： 我得江革，文华清丽，岂能一日忘之，当与其同饱。 
乃表革同行。
又除明威将军、南中郎长史、寻阳太守。
征入为度支尚书。
好奖进闾阎，为后生延誉，由是衣冠士子，翕然归之。
时尚书令何敬容掌选，序用多非其人。
革性强直，每至朝宴，恒有褒贬，以此为权势所疾，乃谢病还家。
除光禄大夫、领步兵校尉、南、北兗二州大中正，优游闲放，以文酒自娱。
大同元年二月，卒，谥曰强子。
有集二十卷，行于世。
革历官八府长史，四王行事，三为二千石，傍无姬侍，家徒壁立，世以此高之。
长子行敏，好学有才俊，官至通直郎，早卒，有集五卷。
次子从简，少有文情，年十七，作《采荷词》以刺敬容，为当时所赏。
历官司徒从事中郎。
侯景乱，为任约所害。子兼叩头流血，乞代父命，以身蔽刃，遂俱见杀。天下莫不痛之。
史臣曰：高祖留心政道，孔休源以识治见知，既遇其时，斯为幸矣。
江革聪敏亮直，亦一代之盛名欤。
