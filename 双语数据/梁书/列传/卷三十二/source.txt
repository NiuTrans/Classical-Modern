陈庆之兰钦陈庆之，字子云，义兴国山人也。
幼而随从高祖。高祖性好棋，每从夜达旦不辍，等辈皆倦寐，惟庆之不寝，闻呼即至，甚见亲赏。
从高祖东下平建鄴，稍为主书，散财聚士，常思效用。
除奉朝请。
普通中，魏徐州刺史元法僧于彭城求入内附，以庆之为武威将军，与胡龙牙、成景俊率诸军应接。
还，除宣猛将军、文德主帅，仍率军二千，送豫章王综入镇徐州。
魏遣安豊王元延明、临淮王元彧率众二万来拒，屯据陟□。
延明先遣其别将丘大千筑垒浔梁，观兵近境。
庆之进薄其垒，一鼓便溃。
后豫章王弃军奔魏，众皆溃散，诸将莫能制止。庆之乃斩关夜退，军士得全。
普通七年，安西将军元树出征寿春，除庆之假节、总知军事。
魏豫州刺史李宪遣其子长钧别筑两城相拒。庆之攻之，宪力屈遂降，庆之入据其城。
转东宫直阁，赐爵关中侯。
大通元年，隶领军曹仲宗伐涡阳。
魏遣征南将军常山王元昭等率马步十五万来援，前军至驼涧，去涡阳四十里。
庆之欲逆战，韦放以贼之前锋必是轻锐，与战若捷，不足为功，如其不利，沮我军势，兵法所谓以逸待劳，不如勿击。
庆之曰： 魏人远来，皆已疲倦，去我既远，必不见疑，及其未集，须挫其气，出其不意，必无不败之理。
且闻虏所据营，林木甚盛，必不夜出。
诸君若疑惑，庆之请独取之。 
于是与麾下二百骑奔击，破其前军，魏人震恐。
庆之乃还与诸将连营而进，据涡阳城，与魏军相持。
自春至冬，数十百战，师老气衰，魏之援兵复欲筑垒于军后，仲宗等恐腹背受敌，谋欲退师。
庆之杖节军门曰： 共来至此，涉历一岁，糜费粮仗，其数极多。诸军并无斗心，皆谋退缩，岂是欲立功名，直聚为抄暴耳。
吾闻置兵死地，乃可求生，须虏大合，然后与战。
审欲班师，庆之别有密敕，今日犯者，便依明诏。 
仲宗壮其计，乃从之。
魏人掎角作十三城，庆之衔枚夜出，陷其四垒，涡阳城主王纬乞降。
所余九城，兵甲犹盛，乃陈其俘馘，鼓噪而攻之，遂大奔溃，斩获略尽，涡水咽流，降城中男女三万余口。
诏以涡阳之地置西徐州。
众军乘胜前顿城父。
高祖嘉焉，赐庆之手诏曰： 本非将种，又非豪家，觖望风云，以至于此。
可深思奇略，善克令终。
开硃门而待宾，扬声名于竹帛，岂非大丈夫哉！ 
大通初，魏北海王元颢以本朝大乱，自拔来降，求立为魏主。
高祖纳之，以庆之为假节、飚勇将军，送元颢还北。
颢于涣水即魏帝号，授庆之使持节、镇北将军、护军、前军大都督，发自铚县，进拔荥城，遂至睢阳。
魏将丘大千有众七万，分筑九城以相拒。
庆之攻之，自旦至申，陷其三垒，大千乃降。
时魏征东将军济阴王元晖业率羽林庶子二万人来救梁、宋，进屯考城，城四面萦水，守备严固。
庆之命浮水筑垒，攻陷其城，生擒晖业，获租车七千八百辆。
仍趋大梁，望旗归款。
颢进庆之卫将军、徐州刺史、武都公。
仍率众而西。
魏左仆射杨昱、西阿王元庆、抚军将军元显恭率御仗羽林宗子庶子众凡七万，据荥阳拒颢。
兵既精强，城又险固，庆之攻未能拔。
魏将元天穆大军复将至，先遣其骠骑将军尔硃吐没儿领胡骑五千，骑将鲁安领夏州步骑九千，援杨昱；又遣右仆射尔硃世隆、西荆州刺史王罴骑一万，据虎牢。
天穆、吐没儿前后继至，旗鼓相望。
时荥阳未拔，士众皆恐，庆之乃解鞍秣马，宣喻众曰： 吾至此以来，屠城略地，实为不少；君等杀人父兄，略人子女，又为无算。
天穆之众，并是仇雠。
我等才有七千，虏众三十余万，今日之事，义不图存。
吾以虏骑不可争力平原，及未尽至前，须平其城垒，诸君无假狐疑，自贻屠脍。 
一鼓悉使登城，壮士东阳宋景休、义兴鱼天愍逾堞而入，遂克之。
俄而魏阵外合，庆之率骑三千背城逆战，大破之，鲁安于阵乞降，元天穆、尔硃吐没儿单骑获免。
收荥阳储实，牛马谷帛不可胜计。
进赴虎牢，尔硃世隆弃城走。
魏主元子攸惧，奔并州。
其临淮王元彧、安豊王元延明率百僚，封府库，备法驾，奉迎颢入洛阳宫，御前殿，改元大赦。
颢以庆之为侍中、车骑大将军、左光禄大夫，增邑万户。
魏大将军上党王元天穆、王老生、李叔仁又率众四万，攻陷大梁，分遣老生、费穆兵二万，据虎牢，刁宣、刁双入梁、宋，庆之随方掩袭，并皆降款。
天穆与十余骑北渡河。
高祖复赐手诏称美焉。
庆之麾下悉著白袍，所向披靡。
先是洛阳童谣曰： 名师大将莫自牢，千兵万马避白袍。 
自发铚县至于洛阳，十四旬平三十二城，四十七战，所向无前。
初，元子攸止单骑奔走，宫卫嫔侍无改于常。颢既得志，荒于酒色，乃日夜宴乐，不复视事。与安豊、临淮共立奸计，将背朝恩，绝宾贡之礼；直以时事未安，且资庆之之力用，外同内异，言多忌刻。
庆之心知之，亦密为其计。
乃说颢曰： 今远来至此，未伏尚多，若人知虚实，方更连兵，而安不忘危，须预为其策。
宜启天子，更请精兵；并勒诸州，有南人没此者，悉须部送。 
颢欲从之，元延明说颢曰： 陈庆之兵不出数千，已自难制；今增其众，宁肯复为用乎？
权柄一去，动转听人，魏之宗社，于斯而灭。 
颢由是致疑，稍成疏贰。
虑庆之密启，乃表高祖曰： 河北、河南一时已定，唯尔硃荣尚敢跋扈，臣与庆之自能擒讨。
今州郡新服，正须绥抚，不宜更复加兵，摇动百姓。 
高祖遂诏众军皆停界首。
洛下南人不出一万，羌夷十倍，军副马佛念言于庆之曰： 功高不赏，震主身危，二事既有，将军岂得无虑？
自古以来，废昏立明，扶危定难，鲜有得终。
今将军威震中原，声动河塞，屠颢据洛，则千载一时也。 
庆之不从。
颢前以庆之为徐州刺史，因固求之镇。
颢心惮之，遂不遣。
乃曰： 主上以洛阳之地全相任委，忽闻舍此朝寄，欲往彭城，谓君遽取富贵，不为国计，手敕频仍，恐成仆责。 
庆之不敢复言。
魏天柱将军尔硃荣、右仆射尔硃世隆、大都督元天穆、骠骑将军尔硃吐没儿、荣长史高欢、鲜卑、芮芮，勒众号百万，挟魏主元子攸来攻颢。颢据洛阳六十五日，凡所得城，一时反叛。
庆之渡河守北中郎城，三日中十有一战，伤杀甚众。
荣将退，时有刘助者，善天文，乃谓荣曰： 不出十日，河南大定。 
荣乃缚木为筏，济自硖石，与颢战于河桥，颢大败，走至临颍，遇贼被擒，洛阳陷。
庆之马步数千，结阵东反，荣亲自来追，值蒿高山水洪溢，军人死散。
庆之乃落须发为沙门，间行至豫州，豫州人程道雍等潜送出汝阴。
至都，仍以功除右卫将军，封永兴县侯，邑一千五百户。
出为持节、都督缘淮诸军事、奋武将军、北兗州刺史。
会有妖贼沙门僧强自称为帝，土豪蔡伯龙起兵应之。僧强颇知幻术，更相扇惑，众至三万，攻陷北徐州，济阴太守杨起文弃城走，钟离太守单希宝见害，使庆之讨焉。
车驾幸白下，临饯谓庆之曰： 江、淮兵劲，其锋难当，卿可以策制之，不宜决战。 
庆之受命而行。
曾未浃辰，斩伯龙、僧强，传其首。
中大通二年，除都督南、北司、西豫、豫四州诸军事、南、北司二州刺史，余并如故。
庆之至镇，遂围悬瓠。
破魏颍州刺史娄起、扬州刺史是云宝于溱水，又破行台孙腾、大都督侯进、豫州刺史尧雄、梁州刺史司马恭于楚城。
罢义阳镇兵，停水陆转运，江湖诸州并得休息。
开田六千顷，二年之后，仓廪充实。
高祖每嘉劳之。
又表省南司州，复安陆郡，置上明郡。
大同二年，魏遣将侯景率众七万寇楚州，刺史桓和陷没，景仍进军淮上，贻庆之书使降。
敕遣湘潭侯退、右卫夏侯夔等赴援，军至黎浆，庆之已击破景。
时大寒雪，景弃辎重走，庆之收之以归。
进号仁威将军。
是岁，豫州饥，庆之开仓赈给，多所全济。
州民李升等八百人表请树碑颂德，诏许焉。
五年十月，卒，时年五十六。
赠散骑常侍、左卫将军，鼓吹一部。
谥曰武。
敕义兴郡发五百丁会丧。
庆之性祗慎，衣不纨绮，不好丝竹，射不穿札，马非所便，而善抚军士，能得其死力。
长子昭嗣。
第五子昕，字君章。
七岁能骑射。
十二随父入洛，于路遇疾，还京师。
诣鸿胪卿硃异，异访北间形势，昕聚土画地，指麾分别，异甚奇之。
大同四年，为邵陵王常侍、文德主帅、右卫仗主，敕遣助防义阳。
魏豫州刺史尧雄，北间骁将，兄子宝乐，特为敢勇。
庆之围悬瓠，雄来赴其难，宝乐求单骑校战，昕跃马直趣宝乐，雄即散溃，仍陷溱城。
六年，除威远将军、小岘城主，以公事免。
十年，妖贼王勤宗起于巴山郡，以昕为宣猛将军，假节讨焉。
勤宗平，除阴陵戍主、北谯太守，以疾不之官。
又除骠骑外兵，俄为临川太守。
太清二年，侯景围历阳，敕召昕还，昕启云： 采石急须重镇，王质水军轻弱，恐虑不济。 
乃板昕为云骑将军，代质，未及下渚，景已渡江，仍遣率所领游防城外，不得入守。
欲奔京口，乃为景所擒。
景见昕殷勤，因留极饮，曰： 我至此得卿，余人无能为也。 
令昕收集部曲，将用之，昕誓而不许。
景使其仪同范桃棒严禁之，昕因说桃棒令率所领归降，袭杀王伟、宋子仙为信。
桃棒许之，遂盟约，射启城中，遣昕夜缒而入。
高祖大喜，敕即受降，太宗迟疑累日不决，外事发泄，昕弗之知，犹依期而下。
景邀得之，乃逼昕令更射书城中，云 桃棒且轻将数十人先入。 
景欲裹甲随之。
昕既不肯为书，期以必死，遂为景所害，时年三十三。
兰钦，字休明，中昌魏人也。
父子云，天监中，军功官至云麾将军，冀州刺史。
钦幼而果决，篸捷过人。随父北征，授东宫直阁。
大通元年，攻魏萧城，拔之。
仍破彭城别将郊仲，进攻拟山城，破其大都督刘属众二十万。
进攻笼城，获马千余匹。
又破其大将柴集及襄城太守高宣、别将范思念、郑承宗等。
仍攻厥固、张龙、子城，未拔，魏彭城守将杨目遣子孝邕率轻兵来援，钦逆击走之。
又破谯州刺史刘海游，还拔厥固，收其家口。
杨目又遣都督范思念、别将曹龙牙数万众来援，钦与战，于阵斩龙牙，传首京师。
又假钦节，都督衡州三郡兵，讨桂阳、阳山、始兴叛蛮，至即平破之。
封安怀县男，邑五百户。
又破天漆蛮帅晚时得。
会衡州刺史元庆和为桂阳人严容所围，遣使告急，钦往应援，破容罗溪，于是长乐诸洞一时平荡。
又密敕钦向魏兴，经南郑，属魏将托跋胜寇襄阳，仍敕赴援。
除持节、督南梁、南、北秦、沙四州诸军事、光烈将军、平西校尉、梁、南秦二州刺史，增封五百户，进爵为侯。
破通生，擒行台元子礼、大将薛俊、张菩萨，魏梁州刺史元罗遂降，梁、汉底定。
进号智武将军，增封二千户。
俄改授持节、都督衡、桂二州诸军事、衡州刺史。未及述职，魏遣都督董绍、张献攻围南郑，梁州刺史杜怀瑶请救。钦率所领援之，大破绍、献于高桥城，斩首三千余，绍、献奔退，追入斜谷，斩获略尽。
西魏相宇文黑泰致马二千匹，请结邻好。
诏加散骑常侍，进号仁威将军，增封五百户，仍令述职。
经广州，因破俚帅陈文彻兄弟，并擒之。
至衡州，进号平南将军，改封曲江县公，增邑五百户。
在州有惠政，吏民诣阙请立碑颂德，诏许焉。
征为散骑常侍、左卫将军，寻改授散骑常侍、安南将军、广州刺史。
既至任所，前刺史南安侯密遣厨人置药于食，钦中毒而卒，时年四十二。
诏赠侍中、中卫将军，鼓吹一部。
子夏礼，侯景至历阳，率其部曲邀击景，兵败死之。
史臣曰：陈庆之、兰钦俱有将略，战胜攻取，盖颇、牧、卫、霍之亚欤。
庆之警悟，早侍高祖，既预旧恩，加之谨肃，蝉冕组珮，亦一世之荣矣。
