萧子恪，字景冲，兰陵人，齐豫章文献王嶷第二子也。
永明中，以王子封南康县侯。
年十二，和从兄司徒竟陵王《高松赋》，卫军王俭见而奇之。
初为宁朔将军、淮陵太守，建武中，迁辅国将军、吴郡太守。
大司马王敬则于会稽举兵反，以奉子恪为名，明帝悉召子恪兄弟亲从七十余人入西省，至夜当害之。
会子恪弃郡奔归，是日亦至，明帝乃止，以子恪为太子中庶子。
东昏即位，迁秘书监，领右军将军，俄为侍中。
中兴二年，迁辅国谘议参军。
天监元年，降爵为子，除散骑常侍，领步兵校尉，以疾不拜，徙为光禄大夫，俄为司徒左长史。
子恪与弟子范等，尝因事入谢，高祖在文德殿引见之，从容谓曰： 我欲与卿兄弟有言。
夫天下之宝，本是公器，非可力得。
苟无期运，虽有项籍之力，终亦败亡。
所以班彪《王命论》云： 所求不过一金，然终转死沟壑 。
卿不应不读此书。
宋孝武为性猜忌，兄弟粗有令名者，无不因事鸩毒，所遗唯有景和。
至于朝臣之中，或疑有天命而致害者，枉滥相继，然而或疑有天命而不能害者，或不知有天命而不疑者，于时虽疑卿祖，而无如之何。
此是疑而不得。
又有不疑者，如宋明帝本为庸常被免，岂疑而得全？
又复我于时已年二岁，彼岂知我应有今日？
当知有天命者，非人所害，害亦不能得。
我初平建康城，朝廷内外皆劝我云： 时代革异，物心须一，宜行处分。 
我于时依此而行，谁谓不可！
我政言江左以来，代谢必相诛戮，此是伤于和气，所以国祚例不灵长。
所谓 殷鉴不远，在夏后之世。 
此是一义。
二者，齐梁虽曰革代，义异往时。
我与卿兄弟虽复绝服二世，宗属未远。
卿勿言兄弟是亲，人家兄弟自有周旋者，有不周旋者，况五服之属邪？
齐业之初，亦是甘苦共尝，腹心在我。卿兄弟年少，理当不悉。
我与卿兄弟，便是情同一家，岂当都不念此，作行路事。
此是二义。
我有今日，非是本意所求。
且建武屠灭卿门，致卿兄弟涂炭。我起义兵，非惟自雪门耻，亦是为卿兄弟报仇。
卿若能在建武、永元之世，拨乱反正，我虽起樊、邓，岂得不释戈推奉；其虽欲不已，亦是师出无名。
我今为卿报仇，且时代革异，望卿兄弟尽节报我耳。
且我自藉丧乱，代明帝家天下耳，不取卿家天下。
昔刘子舆自称成帝子，光武言 假使成帝更生，天下亦不复可得，况子舆乎 。
梁初，人劝我相诛灭者，我答之犹如向孝武时事：彼若苟有天命，非我所能杀；若其无期运，何忽行此，政足示无度量。
曹志亲是魏武帝孙，陈思之子，事晋武能为晋室忠臣，此即卿事例。
卿是宗室，情义异佗，方坦然相期，卿无复怀自外之意。
小待，自当知我寸心。 
又文献王时，内斋直帐阉人赵叔祖，天监初，入为台齐斋帅，在寿光省，高祖呼叔祖曰： 我本识汝在北第，以汝旧人，故每驱使。
汝比见北第诸郎不？ 
叔祖奉答云： 比多在直，出外甚疏，假使暂出，亦不能得往。 
高祖曰： 若见北第诸郎，道我此意：我今日虽是革代，情同一家；但今磐石未立，所以未得用诸郎者，非惟在我未宜，亦是欲使诸郎得安耳。
但闭门高枕，后自当见我心。 
叔祖即出外具宣敕语。
子恪寻出为永嘉太守。
还除光禄卿，秘书监。
出为明威将军、零陵太守。
十七年，入为散骑常侍、辅国将军。
普通元年，迁宗正卿。
三年，迁都官尚书。
四年，转吏部。
六年，迁太子詹事。
大通二年，出为宁远将军、吴郡太守。
三年，卒于郡舍，时年五十二。
诏赠侍中、中书令。
谥曰恭。
子恪兄弟十六人，并仕梁。
有文学者，子恪、子质、子显、子云、子晖五人。
子恪尝谓所亲曰： 文史之事，诸弟备之矣，不烦吾复牵率，但退食自公，无过足矣。 
子恪少亦涉学，颇属文，随弃其本，故不传文集。
子瑳，亦知名太清中，官至吏部郎，避乱东阳，后为盗所害。
子范字景则，子恪第六弟也。
齐永明十年，封祁阳县侯，拜太子洗马。
天监初，降爵为子，除后军记室参军，复为太子洗马，俄迁司徒主簿，丁所生母忧去职。
子范有孝性，居丧以毁闻。
服阕，又为司徒主簿，累迁丹阳尹丞，太子中舍人。
出为建安太守，还除大司马南平王户曹属，从事中郎。
王爱文学士，子范偏被恩遇，尝曰： 此宗室奇才也。 
使制《千字文》，其辞甚美，王命记室蔡薳注释之。
自是府中文笔，皆使草之。
王薨，子范迁宣惠谘议参军，护军临贺王正德长史。
正德为丹阳尹，复为正德信威长史，领尹丞。
历官十余年，不出籓府，常以自慨，而诸弟并登显列，意不能平，及是为到府笺曰： 上籓首佐，于兹再忝，河南雌伏，自此重升。
以老少异时，盛衰殊日，虽佩恩宠，还羞年鬓。 
子范少与弟子显、子云才名略相比，而风采容止不逮，故宦途有优劣。
每读《汉书》，杜缓兄弟 五人至大官，唯中弟钦官不至而最知名 ，常吟讽之，以况己也。
寻复为宣惠武陵王司马，不就，仍除中散大夫，迁光禄、廷尉卿。
出为戎昭将军、始兴内史。
还除太中大夫，迁秘书监。
太宗即位，召为光禄大夫，加金章紫绶，以逼贼不拜。
其年葬简皇后，使与张缵俱制哀策文，太宗览读之，曰： 今葬礼虽阙，此文犹不减于旧。 
寻遇疾卒，时年六十四。
贼平后，世祖追赠金紫光禄大夫。
谥曰文。
前后文集三十卷。
二子滂、确，并少有文章。
太宗东宫时，尝与邵陵王数诸萧文士，滂、确亦预焉。
滂官至尚书殿中郎，中军宣城王记室，先子范卒。
确，太清中历官宣城王友，司徒右长史。
贼平后，赴江陵，因没关西。
子显字景阳，子恪第八弟也。
幼聪慧，文献王异之，爱过诸子。
七岁，封宁都县侯。
永元末，以王子例拜给事中。
天监初，降爵为子。
累迁安西外兵，仁威记室参军，司徒主簿，太尉录事。
子显伟容貌，身长八尺。
好学，工属文。
尝著《鸿序赋》，尚书令沈约见而称曰： 可谓得明道之高致，盖《幽通》之流也。 
又采众家《后汉》，考正同异，为一家之书。
又启撰《齐史》，书成，表奏之，诏付秘阁。
累迁太子中舍人，建康令，邵陵王友，丹阳尹丞，中书郎，守宗正卿。
出为临川内史，还除黄门郎。
中大通二年，迁长兼侍中。
高祖雅爱子显才，又嘉其容止吐纳，每御筵侍坐，偏顾访焉。
尝从容谓子显曰： 我造《通史》，此书若成，众史可废。 
子显对曰： 仲尼赞《易》道，黜《八索》，述职方，除《九丘》，圣制符同，复在兹日。 
时以为名对。
三年，以本官领国子博士。
高祖所制经义，未列学官，子显在职，表置助教一人，生十人。
又启撰高祖集，并《普通北伐记》。
其年迁国子祭酒，又加侍中，于学递述高祖《五经义》。
五年，迁吏部尚书，侍中如故。
子显性凝简，颇负其才气。
及掌选，见九流宾客，不与交言，但举扇一捴而已，衣冠窃恨之。
然太宗素重其为人，在东宫时，每引与促宴。
子显尝起更衣，太宗谓坐客曰： 尝闻异人间出，今日始知是萧尚书。 
其见重如此。
大同三年，出为仁威将军、吴兴太守，至郡未几，卒，时年四十九。
诏曰： 仁威将军、吴兴太守子显，神韵峻举，宗中佳器。
分竹未久，奄到丧殒，恻怆于怀。
可赠侍中、中书令。
今便举哀。 
及葬请谥，手诏 恃才傲物，宜谥曰骄 。
子显尝为《自序》，其略云： 余为邵陵王友，忝还京师，远思前比，即楚之唐、宋，梁之严、邹。
追寻平生，颇好辞藻，虽在名无成，求心已足。
天监十六年，始预九日朝宴，稠人广坐，独受旨云： 今云物甚美，卿得不斐然赋诗。 
诗既成，又降帝旨曰： 可谓才子。 余退谓人曰： 一顾之恩，非望而至。
遂方贾谊何如哉？
未易当也。 
每有制作，特寡思功，须其自来，不以力构。
少来所为诗赋，则《鸿序》一作，体兼众制，文备多方，颇为好事所传，故虚声易远。 
子显所著《后汉书》一百卷，《齐书》六十卷，《普通北伐记》五卷，《贵俭传》三十卷，文集二十卷。
二子序、恺，并少知名。
序，太清中历官太子家令，中庶子，并掌管记。
及乱，于城内卒。
恺，初为国子生，对策高第，州又举秀才。
起家秘书郎，迁太子中舍人，王府主簿，太子洗马，父忧去职。
服阕，复除太子洗马，迁中舍人，并掌管记。
累迁宣城王文学，中书郎，太子家令，又掌管记。
恺才学誉望，时论以方其父，太宗在东宫，早引接之。
时中庶子谢嘏出守建安，于宣猷堂宴饯，并召时才赋诗，同用十五剧韵，恺诗先就，其辞又美。
太宗与湘东王令曰： 王筠本自旧手，后进有萧恺可称，信为才子。 
先是时太学博士顾野王奉令撰《玉篇》，太宗嫌其书详略未当，以恺博学，于文字尤善，使更与学士删改。
迁中庶子，未拜，徙为吏部郎。
太清二年，迁御史中丞。
顷之，侯景寇乱，恺于城内迁侍中，寻卒官，时年四十四。
文集并亡逸。
子云字景乔，子恪第九弟也。
年十二，齐建武四年，封新浦县侯，自制拜章，便有文采。
天监初，降爵为子。
既长勤学，以晋代竟无全书，弱冠便留心撰著，至年二十六，书成，表奏之，诏付秘阁。
子云性沈静，不乐仕进。
年三十，方起家为秘书郎。
迁太子舍人，撰《东宫新记》，奏之，敕赐束帛。
累迁北中郎外兵参军，晋安王文学，司徒主簿，丹阳尹丞。
时湘东王为京尹，深相赏好，如布衣之交。
迁北中郎庐陵王谘议参军，兼尚书左丞。
大通元年，除黄门郎，俄迁轻车将军，兼司徒左长史。
二年，入为吏部。
三年，迁长兼侍中。
中大通元年，转太府卿。
三年，出为贞威将军、临川内史。
在郡以和理称，民吏悦之。
还除散骑常侍，俄复为侍中。
大同二年，迁员外散骑常侍、国子祭酒，领南徐州大中正。
顷之，复为侍中，祭酒、中正如故。
梁初，郊庙未革牲牷，乐辞皆沈约撰，至是承用，子云始建言宜改。
启曰： 伏惟圣敬率由，尊严郊庙，得西邻之心，知周、孔之迹，载革牢俎，德通神明，黍稷苹藻，竭诚严配，经国制度，方悬日月，垂训百王，于是乎在。
臣比兼职斋官，见伶人所歌，犹用未革牲前曲。
圜丘视燎，尚言 式备牲牷 ；北郊《諴雅》，亦奏 牲云孔备 ；清庙登歌，而称 我牲以洁 ；三朝食举，犹咏 硃尾碧鳞 。声被鼓钟，未符盛制。
臣职司儒训，意以为疑，未审应改定乐辞以不？ 
敕答曰： 此是主者守株，宜急改也。 
仍使子云撰定。
敕曰： 郊庙歌辞，应须典诰大语，不得杂用子史文章浅言；而沈约所撰，亦多舛谬。 
子云答敕曰： 殷荐朝飨，乐以雅名，理应正采《五经》，圣人成教。
而汉来此制，不全用经典；约之所撰，弥复浅杂。
臣前所易约十曲，惟知牲牷既革，宜改歌辞，而犹承例，不嫌流俗乖体。
既奉令旨，始得发蒙。
臣夙本庸滞，昭然忽朗，谨依成旨，悉改约制。
惟用《五经》为本，其次《尔雅》、《周易》、《尚书》、《大戴礼》，即是经诰之流，愚意亦取兼用。
臣又寻唐、虞诸书，殷《颂》周《雅》，称美是一，而复各述时事。
大梁革服，偃武修文，制礼作乐，义高三正；而约撰歌辞，惟浸称圣德之美，了不序皇朝制作事。
《雅》、《颂》前例，于体为违。
伏以圣旨所定《乐论》，钟律纬绪，文思深微，命世一出，方悬日月，不刊之典，礼乐之教，致治所成。
谨一二采缀，各随事显义，以明制作之美。
覃思累日，今始克就，谨以上呈。 
敕并施用。
子云善草隶书，为世楷法。自云善效钟元常、王逸少而微变字体。
答敕云： 臣昔不能拔赏，随世所贵，规摹子敬，多历年所。
年二十六，著《晋史》，至《二王列传》，欲作论语草隶法，言不尽意，遂不能成，略指论飞白一势而已。
十许年来，始见敕旨《论书》一卷，商略笔势，洞澈字体；又以逸少之不及元常，犹子敬之不及逸少。
自此研思，方悟隶式，始变子敬，全范元常。
逮尔以来，自觉功进。 
其书迹雅为高祖所重，尝论子云书曰： 笔力劲骏，心手相应，巧逾杜度，美过崔实，当与元常并驱争先。 
其见赏如此。
七年，出为仁威将军、东阳太守。
中大同元年，还拜宗正卿。
太清元年，复为侍中、国子祭酒，领南徐州大中正。
二年，侯景寇逼，子云逃民间。
三年三月，宫城失守，东奔晋陵，馁卒于显灵寺僧房，年六十三。
所著《晋书》一百一十卷，《东宫新记》二十卷。
第二子特，字世达。
早知名，亦善草隶。
高祖尝谓子云曰： 子敬之书，不及逸少。
近见特迹，遂逼于卿。 
历官著作佐郎，太子舍人，宣惠主簿，中军记室。
出为海盐令，坐事免。
年二十五，先子云卒。
子晖字景光，子云弟也。
少涉书史，亦有文才。
起家员外散骑侍郎，迁南中郎记室。
出为临安令。
性恬静，寡嗜好，尝预重云殿听制讲《三慧经》，退为《讲赋》奏之，甚见称赏。
迁安西武陵王谘议，带新繁令，随府转仪同从事、骠骑长史，卒。
陈吏部尚书姚察曰：昔魏藉兵威而革汉运，晋因宰辅乃移魏历，异乎古之禅授，以德相传，故抑前代宗枝，用绝民望。
然刘晔、曹志，犹显于朝；及宋遂为废姓。
而齐代，宋之戚属，一皆歼焉。
其祚不长，抑亦由此。
有梁革命，弗取前规，故子恪兄弟及群从，并随才任职，通贵满朝，不失于旧，岂惟魏幽晋显而已哉。
君子以是知高祖之弘量，度越前代矣。
