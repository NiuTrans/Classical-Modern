胡僧祐徐文盛杜掞兄岸弟幼安兄子龛阴子春
胡僧祐，字愿果，南阳冠军人。少勇决，有武干。仕魏至银青光禄大夫，以大通二年归国，频上封事，高祖器之，拜假节、超武将军、文德主帅，使戍项城。城陷，复没于魏。
中大通元年，陈庆之送魏北海王元颢入洛阳，僧祐又得还国，除南天水、天门二郡太守，有善政。
性好读书，不解缉缀。然每在公宴，必强赋诗，文辞鄙俚，多被嘲谑，僧祐怡然自若，谓己实工，矜伐愈甚。
晚事世祖，为镇西录事参军。
侯景乱，西沮蛮反，世祖令僧祐讨之，使尽诛其渠帅，僧祐谏，忤旨下狱。
大宝二年，侯景寇荆陕，围王僧辩于巴陵，世祖乃引僧祐于狱，拜为假节、武猛将军，封新市县侯，令赴援。
僧祐将发，谓其子曰： 汝可开两门，一门拟硃，一门拟白。
吉则由硃门，凶则由白门。吾不捷不归也。 
世祖闻而壮之。
至杨浦，景遣其将任约率锐卒五千，据白塔，遥以待之。
僧祐由别路西上，约谓畏己而退，急追之，及于南安芊口，呼僧祐曰： 吴儿，何为不早降？
走何处去。 
僧祐不与之言，潜引却，至赤砂亭，会陆法和至，乃与并军击约，大破之，擒约送于江陵。侯景闻之遂遁。
世祖以僧祐为侍中、领军将军，征还荆州。
承圣二年，进为车骑将军、开府仪同三司，余悉如故。
西魏寇至，以僧祐为都督城东诸军事。
魏军四面起攻，百道齐举，僧祐亲当矢石，昼夜督战，奖励将士，明于赏罚，众皆感之，咸为致死，所向摧殄，贼莫敢前。
俄而中流矢卒，时年六十三。
世祖闻之，驰往临哭。
于是内外惶骇，城遂陷。
徐文盛，字道茂，彭城人也。
世仕魏为将。
父庆之，天监初，率千余人自北归款，未至道卒。
文盛仍统其众，稍立功绩，高祖甚优宠之。
大同末，以为持节、督宁州刺史。
先是，州在僻远，所管群蛮不识教义，贪欲财贿，劫篡相寻，前后刺史莫能制。
文盛推心抚慰，示以威德，夷獠感之，风俗遂改。
太清二年，闻国难，乃召募得数万人来赴。
世祖嘉之，以为持节、散骑常侍、左卫将军、督梁、南秦、沙、东益、巴、北巴六州诸军事、仁威将军、秦州刺史，授以东讨之略。
于是文盛督众军东下，至武昌，遇侯景将任约，遂与相持。
久之，世祖又命护军将军尹悦、平东将军杜幼安、巴州刺史王珣等会之，并受文盛节度。
击任约于贝矶，约大败，退保西阳。文盛进据芦洲，又与相持。
侯景闻之，乃率大众西上援约，至西阳。
文盛不敢战。
诸将咸曰： 景水军轻进，又甚饥疲，可因此击之，必大捷。 
文盛不许。
文盛妻石氏，先在建鄴，至是，景载以还之。文盛深德景，遂密通信使，都无战心，众咸愤怨。
杜幼安、守簉等乃率所领独进，与景战，大破之，获其舟舰以归。
会景密遣骑从间道袭陷郢州，军中凶惧，遂大溃。
文盛奔还荆州，世祖仍以为城北面都督。
又聚赃污甚多，世祖大怒，下令责之，数其十罪，除其官爵。
文盛既失兵权，私怀怨望，世祖闻之，乃以下狱。
时任约被擒，与文盛同禁。
文盛谓约曰： 汝何不早降，令我至此。 
约曰： 门外不见卿马迹，使我何遽得降？ 
文盛无以答，遂死狱中。
杜掞，京兆杜陵人也。
其先自北归南，居于雍州之襄阳，子孙因家焉。
祖灵启，齐给事中。
父怀宝，少有志节，常邀际会。
高祖义师东下，随南平王伟留镇襄阳。
天监中，稍立功绩，官至骁猛将军、梁州刺史。
大同初，魏梁州刺史元罗举州内附，怀宝复进督华州。
值秦州所部武兴氐王杨绍反，怀宝击破之。
五年，卒于镇。
掞即怀宝第七子也。
幼有志气，居乡时以胆勇称。
释褐庐江骠骑府中兵参军。
世祖临荆州，仍参幕府，后为新兴太守。
太清二年，随岳阳王来袭荆州，世祖以与之有旧，密邀之。掞乃与兄岸、弟幼安、兄子龛等夜归于世祖，世祖以为持节、信威将军、武州刺史。
俄迁宣毅将军，领镇蛮护军、武陵内史，枝江县侯，邑千户。
令随王僧辩东讨侯景。
至巴陵，会景来攻，数十日不克而遁。
加侍中、左卫将军，进爵为公，增邑五百户。
仍随僧辩追景至石头，与贼相持横岭。
及战，景亲率精锐，左右冲突，掞从岭后横截之，景乃大败，东奔晋陵，掞入据城。
景平，加散骑常侍、持节、督江州诸军事、江州刺史，增邑千户。
是月，齐将郭元建攻秦州刺史严超远于秦郡，王僧辩令掞赴援。
陈霸先亦自欧阳来会，与元建大战于士林，霸先令强弩射，元建众却。掞因纵兵击，大破之，斩首万余级，生擒千余人，元建收余众而遁。
时世祖执王琳于江陵，其长史陆纳等遂于长沙反，世祖征掞与王僧辩讨之。
承圣二年，及纳等战于车轮，大败，陷其二垒，纳等走保长沙，掞等围之。
后纳等降，掞又与王僧辩西讨武陵王于硖口，至即破平之。
于是旋镇，遘疾卒。
诏曰： 掞，京兆旧姓，元凯苗裔。家传学业，世载忠贞。
自驱传江渚，政号廉能。推毂浅原，实闻清静。
奄致殒丧，恻怆于怀。
可赠车骑将军，加鼓吹一部。
谥曰武。 
掞兄弟九人，兄嵩、岑、旂、岌、嶷、巘、岸及弟幼安，并知名当世。
岸，字公衡。
少有武干，好从横之术。
太清中，与掞同归世祖，世祖以为持节、平北将军、北梁州刺史，封江陵县侯，邑一千户。
岸因请袭襄阳，世祖许之。
岸乃昼夜兼行，先往攻其城，不克。岳阳至，遂走依其兄巘于南阳，巘时为南阳太守。
岳阳寻遣攻陷其城，岸及巘俱遇害。
幼安性至孝，宽厚，雄勇过人。
太清中，与兄掞同归世祖，世祖以为云麾将军、西荆州刺史，封华容县侯，邑一千户。
令与平南将军王僧辩讨河东王誉于长沙，平之。
又命率精甲一万，助左卫将军徐文盛东讨侯景。
至贝矶，遇景将任约来逆，遂与战，大败之。斩其仪同叱罗子通、湘州刺史赵威方等，传首江陵。
乃进军大举，因与景相持。
别攻武昌，拔之。
景渡芦洲上流以压文盛等，幼安与众军攻之，景大败，尽获其舟舰。
会景密遣袭陷郢州，执刺史方诸等以归，人情大骇，徐文盛由汉口遁归，众军大败，幼安遂降于景。景杀之，以其多反覆故也。
龛，掞第二兄岑之子。
少骁勇，善用兵，亦太清中与诸父同归世祖，世祖以为持节、忠武将军、郧州刺史，中庐县侯，邑一千户。
与叔幼安俱随王僧辩讨河东王，平之。
又随僧辩下，继徐文盛军至巴陵，闻侯景袭陷郢州，西上将至，乃与僧辩等守巴陵以待之。
景至，围之数旬，不克而遁。
迁太府卿、安北将军、督定州诸军事、定州刺史，加通直散骑常侍，增邑五百户。
仍随僧辩追景至江夏，围其城。
景将宋子仙弃城遁，龛追至杨浦，生擒之。
大宝三年，众军至姑孰，景将侯子鉴逆战，龛与陈霸先、王琳等率精锐击之，大败子鉴，遂至于石头。
景亲率其党会战，龛与众军奋击，大破景，景遂东奔。
论功为最，授平东将军、东扬州刺史，益封一千户。
承圣二年，又与王僧辩讨陆纳等于长沙，降之。
又征武陵王于西陵，亦平之。
后江陵陷，齐纳贞阳侯以绍梁嗣，以龛为震州刺史、吴兴太守。
又除镇南将军、都督南豫州诸军事、南豫州刺史、溧阳县侯，给鼓吹一部。又加散骑常侍、镇东大将军。
会陈霸先袭陷京师，执王僧辩杀之。
龛，僧辩之婿也，为吴兴太守。
以霸先既非贵素，兵又猥杂，在军府日，都不以霸先经心；及为本郡，每以法绳其宗门，无所纵舍，霸先衔之切齿。
及僧辩败，龛乃据吴兴以距之，遣军副杜泰攻陈蒨于长城，反为蒨所败。
霸先乃遣将周文育讨龛，龛令从弟北叟出距，又为文育所破，走义兴，霸先亲率众围之。
会齐将柳达摩等袭京师，霸先恐，遂还与齐人连和。
龛闻齐兵还，乃降，遂遇害。
阴子春，字幼文，武威姑臧人也。
晋义熙末，曾祖袭，随宋高祖南迁，至南平，因家焉。
父智伯，与高祖邻居，少相友善，尝入高祖卧内，见有异光成五色，因握高祖手曰： 公后必大贵，非人臣也。
天下方乱，安苍生者，其在君乎！ 
高祖曰： 幸勿多言。 
于是情好转密，高祖每有求索，如外府焉。
及高祖践阼，官至梁、秦二州刺史。
子春，天监初，起家宣惠将军、西阳太守。
普通中，累迁至明威将军、南梁州刺史；又迁信威将军、都督梁、秦、华三州诸军事、梁、秦二州刺史。
太清二年，讨峡中叛蛮，平之。
征为左卫将军，又迁侍中。
属侯景乱，世祖令子春随领军将军王僧辩攻邵陵王于郢州，平之。
又与左卫将军徐文盛东讨侯景，至贝矶，与景遇，子春力战，恒冠诸军，频败景。
值郢州陷没，军遂退败。
大宝二年，卒于江陵。
孙颢，少知名。
释褐奉朝请，历尚书金部郎。
后入周。
撰《琼林》二十卷。
史臣曰：胡僧祐勇干有闻，搴旗破敌者数矣；及捐躯殉节，殒身王事，虽古之忠烈，何以加焉。
徐文盛始立功绩，不能终其成名，为不义也。
杜掞识机变之理，知向背之宜，加以身屡典军，频殄寇逆，勋庸显著，卒为中兴功臣。义哉！
