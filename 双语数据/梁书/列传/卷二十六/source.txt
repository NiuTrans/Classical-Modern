范岫，字懋宾，济阳考城人也。
高祖宣，晋征士。
父羲，宋兗州别驾。
岫早孤，事母以孝闻，与吴兴沈约俱为蔡兴宗所礼。
泰始中，起家奉朝请。
兴宗为安西将军，引为主簿。
累迁临海、长城二县令，骠骑参军，尚书删定郎，护军司马，齐司徒竟陵王子良记室参军。
累迁太子家令。
文惠太子之在东宫，沈约之徒以文才见引，岫亦预焉。
岫文虽不逮约，而名行为时辈所与，博涉多通，尤悉魏晋以来吉凶故事。
约常称曰： 范公好事该博，胡广无以加。 
南乡范云谓人曰： 诸君进止威仪，当问范长头。 
以岫多识前代旧事也。
迁国子博士。
永明中，魏使至，有诏妙选朝士有词辩者，接使于界首，以岫兼淮阴长史迎焉。
还迁尚书左丞，母忧去官，寻起摄职。
出为宁朔将军、南蛮长史、南义阳太守，未赴职，迁右军谘议参军，郡如故。
除抚军司马。
出为建威将军、安成内史。
入为给事黄门侍郎，迁御史中丞、领前军将军、南、北兗二州大中正。
永元末，出为辅国将军、冠军晋安王长史，行南徐州事。
义师平京邑，承制征为尚书吏部郎，参大选。
梁台建，为度支尚书。
天监五年，迁散骑常侍、光禄大夫，侍皇太子，给扶。
六年，领太子左卫率。
七年，徙通直散骑常侍、右卫将军，中正如故。
其年表致事，诏不许。
八年，出为晋陵太守，秩中二千石。
九年，入为祠部尚书，领右骁骑将军，其年迁金紫光禄大夫，加亲信二十人。
十三年，卒官，时年七十五。
赙钱五万，布百匹。
岫身长七尺八寸，恭敬俨恪，进止以礼。
自亲丧之后，蔬食布衣以终身。
每所居官，恒以廉洁著称。
为长城令时，有梓材巾箱，至数十年，经贵遂不改易。
在晋陵，惟作牙管笔一双，犹以为费。
所著文集、《礼论》、《杂仪》、《字训》行于世。
二子褒，伟。
傅昭，字茂远，北地灵州人，晋司隶校尉咸七世孙也。
祖和之，父淡，善《三礼》，知名宋世。
淡事宋竟陵王刘诞，诞反，淡坐诛。
昭六岁而孤，哀毁如成人者，宗党咸异之。
十一，随外祖于硃雀航卖历日。
为雍州刺史袁抃客，抃尝来昭所，昭读书自若，神色不改。
抃叹曰： 此儿神情不凡，必成佳器。 
司徒建安王休仁闻而悦之，因欲致昭，昭以宋氏多故，遂不往。
或有称昭于廷尉虞愿，愿乃遣车迎昭。
时愿宗人通之在坐，并当世名流，通之赠昭诗曰： 英妙擅山东，才子倾洛阳。
清尘谁能嗣，及尔遘遗芳。 
太原王延秀荐昭于丹阳尹袁粲，深为所礼，辟为郡主簿，使诸子从昭受学。
会明帝崩，粲造哀策文，乃引昭定其所制。
每经昭户，辄叹曰： 经其户，寂若无人，披其帷，其人斯在，岂非名贤！ 
寻为总明学士、奉朝请。
齐永明中，累迁员外郎、司徒竟陵王子良参军、尚书仪曹郎。
先是御史中丞刘休荐昭于武帝，永明初，以昭为南郡王侍读。
王嗣帝位，故时臣隶争求权宠，惟昭及南阳宗夬，保身守正，无所参入，竟不罹其祸。
明帝践阼，引昭为中书通事舍人。
时居此职者，皆势倾天下，昭独廉静，无所干豫。
器服率陋，身安粗粝。
常插烛于板床，明帝闻之，赐漆合烛盘等，敕曰： 卿有古人之风，故赐卿古人之物。 
累迁车骑临海王记室参军，长水校尉，太子家令，骠骑晋安王谘议参军。
寻除尚书左丞、本州大中正。
高祖素悉昭能，建康城平，引为骠骑录事参军。
梁台建，迁给事黄门侍郎，领著作郎，顷之，兼御史中丞，黄门、著作、中正并如故。
天监三年，兼五兵尚书，参选事，四年，即真。
六年，徙为左民尚书，未拜，出为建威将军、平南安成王长史、寻阳太守。
七年，入为振远将军、中权长史。
八年，迁通直散骑常侍，领步兵校尉，复领本州大中正。
十年，复为左民尚书。
十一年，出为信武将军、安成内史。
安成自宋已来兵乱，郡舍号凶。
及昭为郡，郡内人夜梦见兵马铠甲甚盛，又闻有人云 当避善人 ，军众相与腾虚而逝。
梦者惊起。
俄而疾风暴雨，倏忽便至，数间屋俱倒，即梦者所见军马践蹈之所也。
自后郡舍遂安，咸以昭正直所致。
郡溪无鱼，或有暑月荐昭鱼者，昭既不纳，又不欲拒，遂委于门侧。
十二年，入为秘书监，领后军将军。
十四年，迁太常卿。
十七年，出为智武将军、临海太守。
郡有蜜岩，前后太守皆自封固，专收其利。
昭以周文之囿，与百姓共之，大可喻小，乃教勿封。
县令常饷栗，置绢于薄下，昭笑而还之。
普通二年，入为通直散骑常侍、光禄大夫，领本州大中正，寻领秘书监。
五年，迁散骑常侍、金紫光禄大夫，中正如故。
昭所莅官，常以清静为政，不尚严肃。
居朝廷，无所请谒，不畜私门生，不交私利。
终日端居，以书记为乐，虽老不衰。
博极古今，尤善人物，魏晋以来，官宦簿伐，姻通内外，举而论之，无所遗失。
性尤笃慎。
子妇尝得家饷牛肉以进，昭召其子曰： 食之则犯法，告之则不可，取而埋之。 
其居身行己，不负暗室，类皆如此。
京师后进，宗其学，重其道，人人自以为不逮。
大通二年九月，卒，时年七十五。
诏赙钱三万，布五十匹，即日举哀，谥曰贞子。
长子谞，尚书郎，临安令。
次子肱。
映字徽远，昭弟也。
三岁而孤。
兄弟友睦，修身厉行，非礼不行。
始昭之守临海，陆倕饯之，宾主俱欢，日昏不反，映以昭年高，不可连夜极乐，乃自往迎候，同乘而归，兄弟并已斑白，时人美而服焉。
及昭卒，映丧之如父，年逾七十，哀戚过礼，服制虽除，每言辄感恸。
映泛涉记传，有文才，而不以篇什自命。
少时与刘绘、萧琛相友善，绘之为南康相，映时为府丞，文教多令具草。
褚彦回闻而悦之，乃屈与子贲等游处。
年未弱冠，彦回欲令仕，映以昭未解褐，固辞，须昭仕乃官。
永元元年，参镇军江夏王军事，出为武康令。
及高祖师次建康，吴兴太守袁昂自谓门世忠贞，固守诚节，乃访于映曰： 卿谓时事云何？ 
映答曰： 元嘉之末，开辟未有，故太尉杀身以明节，司徒当寄托之重，理无苟全，所以不顾夷险，以殉名义。
今嗣主昏虐，狎近群小，亲贤诛戮，君子道消，外难屡作，曾无悛改。
今荆、雍协举，乘据上流，背昏向明，势无不济。
百姓思治，天人之意可知；既明且哲，忠孝之途无爽。
愿明府更当雅虑，无祇悔也。 
寻以公事免。
天监初，除征虏鄱阳王参军，建安王中权录事参军，领军长史，乌程令。
所受俸禄，悉归于兄。
复为临川王录事参军，南台治书，安成王录事，太子翊军校尉，累迁中散大夫、光禄卿，太中大夫。
大同五年，卒，年八十三。
子弘。
萧琛，字彦瑜，兰陵人。
祖僧珍，宋廷尉卿。
父惠训，太中大夫。
琛年数岁，从伯惠开抚其背曰： 必兴吾宗。 
琛少而朗悟，有纵横才辩。
起家齐太学博士。
时王俭当朝，琛年少，未为俭所识，负其才气，欲候俭。
时俭宴于乐游苑，琛乃著虎皮靴，策桃枝杖，直造俭坐，俭与语，大悦。
俭为丹阳尹，辟为主簿，举为南徐州秀才，累迁司徒记室。
永明九年，魏始通好，琛再衔命到桑乾，还为通直散骑侍郎。
时魏遣李道固来使，齐帝宴之。琛于御筵举酒劝道固，道固不受，曰： 公庭无私礼，不容受劝。 
琛徐答曰： 《诗》所谓 雨我公田，遂及我私 。 座者皆服，道固乃受琛酒。
迁司徒右长史。
出为晋熙王长史、行南徐州事。
还兼少府卿、尚书左丞。
东昏初嗣立，时议以无庙见之典，琛议据《周颂·烈文》、《闵予》皆为即位朝庙之典，于是从之。
高祖定京邑，引为骠骑谘议，领录事，迁给事黄门侍郎。
梁台建，为御史中丞。
天监元年，迁庶子，出为宣城太守。
征为卫尉卿，俄迁员外散骑常侍。
三年，除太子中庶子、散骑常侍。
九年，出为宁远将军、平西长史、江夏太守。
始琛在宣城，有北僧南度，惟赉一葫芦，中有《汉书序传》。
僧曰： 三辅旧老相传，以为班固真本。 
琛固求得之，其书多有异今者，而纸墨亦古，文字多如龙举之例，非隶非篆，琛甚秘之。
及是行也，以书饷鄱阳王范，范乃献于东宫。
琛寻迁安西长史、南郡太守，母忧去官，又丁父艰。
起为信武将军、护军长史，俄为贞毅将军、太尉长史。
出为信威将军、东阳太守，迁吴兴太守。
郡有项羽庙，土民名为愤王，甚有灵验，遂于郡厅事安施床幕为神座，公私请祷，前后二千石皆于厅拜祠，而避居他室。
琛至，徙神还庙，处之不疑。
又禁杀牛解祀，以脯代肉。
琛频莅大郡，不治产业，有阙则取，不以为嫌。
普通元年，征为宗正卿，迁左民尚书，领南徐州大中正，太子右卫率。
徙度支尚书，左骁骑将军，领军将军，转秘书监、后军将军，迁侍中。
高祖在西邸，早与琛狎，每朝宴，接以旧恩，呼为宗老。
琛亦奉陈昔恩，以 早簉中阳，夙忝同闬，虽迷兴运，犹荷洪慈。 
上答曰： 虽云早契阔，乃自非同志；勿谈兴运初，且道狂奴异。 
琛常言： 少壮三好，音律、书、酒。
年长以来，二事都废，惟书籍不衰。 
而琛性通脱，常自解灶事，毕狖余，必陶然致醉。
大通二年，为金紫光禄大夫，加特进，给亲信三十人。
中大通元年，为云麾将军、晋陵太守，秩中二千石。以疾自解，改授侍中、特进、金紫光禄大夫。
卒，年五十二。
遗令诸子，与妻同坟异藏，祭以蔬菜，葬日止车十乘，事存率素。
乘舆临哭甚哀。
诏赠本官，加云麾将军，给东园秘器，朝服一具，衣一袭，赙钱二十万，布百匹。
谥曰平子。
陆杲，字明霞，吴郡吴人。
祖徽，宋辅国将军、益州刺史。
父睿，扬州治中。
杲少好学，工书画，舅张融有高名，杲风韵举动，颇类于融，时称之曰： 无对日下，惟舅与甥。 
起家齐中军法曹行参军，太子舍人，卫军王俭主簿。
迁尚书殿中曹郎，拜日，八座丞郎并到上省交礼，而杲至晚，不及时刻，坐免官。
久之，以为司徒竟陵王外兵参军，迁征虏宜都王功曹史，骠骑晋安王谘议参军，司徒从事中郎。
梁台建，以为骠骑记室参军，迁相国西曹掾。
天监元年，除抚军长史，母忧去职。
服阕，拜建威将军、中军临川王谘议参军，寻迁黄门侍郎，右军安成王长史。
五年，迁御史中丞。
杲性婞直，无所顾望。
山阴令虞肩在任，赃污数百万，杲奏收治。
中书舍人黄睦之以肩事托杲，杲不答。
高祖闻之，以问杲，杲答曰 有之 。
高祖曰： 卿识睦之不？ 
杲答曰： 臣不识其人。 
时睦之在御侧，上指示杲曰： 此人是也。 
杲谓睦之曰： 君小人，何敢以罪人属南司？ 
睦之失色。
领军将军张稷，是杲从舅，杲尝以公事弹稷，稷因侍宴诉高祖曰： 陆杲是臣通亲，小事弹臣不贷。 
高祖曰： 杲职司其事，卿何得为嫌！ 
杲在台，号称不畏强御。
六年，迁秘书监，顷之为太子中庶子、光禄卿。
八年，出为义兴太守，在郡宽惠，为民下所称。
还为司空临川王长史、领扬州大中正。
十四年，迁通直散骑侍郎，俄迁散骑常侍，中正如故。
十五年，迁司徒左长史。
十六年，入为左民尚书，迁太常卿。
普通二年，出为仁威将军、临川内史。
五年，入为金紫光禄大夫，又领扬州大中正。
中大通元年，加特进，中正如故。
四年，卒，时年七十四。
谥曰质子。
杲素信佛法，持戒甚精，著《沙门传》三十卷。
弟煦，学涉有思理。
天监初，历中书侍郎，尚书左丞，太子家令，卒。
撰《晋书》未就。
又著《陆史》十五卷，《陆氏骊泉志》一卷，并行于世。
子罩，少笃学，有文才，仕至太子中庶子、光禄卿。
史臣曰：范岫、傅昭，并笃行清慎，善始令终，斯石建、石庆之徒矣。
萧琛、陆杲俱以才学著名。
琛朗悟辩捷，加谙究朝典，高祖在田，与琛游旧，及践天历，任遇甚隆，美矣。
杲性婞直，无所忌惮，既而执法宪台，纠绳不避权幸，可谓允兹正色。
《诗》云： 彼己之子，邦之司直。 
杲其有焉。
