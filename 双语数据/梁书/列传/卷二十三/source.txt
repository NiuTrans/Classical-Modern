长沙嗣王业字静旷，高祖长兄懿之子也。
懿字元达，少有令誉。
解褐齐安南邵陵王行参军，袭爵临湘县侯。
迁太子舍人、洗马、建安王友。
出为晋陵太守，曾未期月，讼理人和，称为善政。
入为中书侍郎。
永明季，授持节、都督梁、南、北秦、沙四州诸军事、西戎校尉、梁、南秦二州刺史，加冠军将军。
是岁，魏人入汉中，遂围南郑。
懿随机拒击，伤杀甚多，乃解围遁去。
懿又遣氐帅杨元秀攻魏历城、皋兰、骆谷、坑池等六戍，克之。魏人震惧，边境遂宁。
进号征虏将军，增封三百户，迁督益、宁二州军事、益州刺史。
入为太子右卫率、尚书吏部郎、卫尉卿。
永元二年，裴叔业据豫州反，授持节、征虏将军、督豫州诸军事、豫州刺史，领历阳、南谯二郡太守，讨叔业。叔业惧，降于魏。
既而平西将军崔慧景入寇京邑，奉江夏王宝玄围台城。齐室大乱，诏征懿。
懿时方食，投箸而起，率锐卒三千人援城。
慧景遣其子觉来拒，懿奔击，大破之，觉单骑走。
乘胜而进，慧景众溃，追斩之。
授侍中、尚书右仆射，未拜。仍迁尚书令、都督征讨水陆诸军事，持节、将军如故，增邑二千五百户。
时东昏肆虐，茹法珍、王咺之等执政，宿臣旧将，并见诛夷，懿既立元勋，独居朝右，深为法珍等所惮，乃说东昏曰： 懿将行隆昌故事，陛下命在晷刻。 
东昏信之，将加酷害，而懿所亲知之，密具舟江渚，劝令西奔。
懿曰： 古皆有死，岂有叛走尚书令耶？ 
遂遇祸。
中兴元年，追赠侍中、中书监、司徒。
宣德太后临朝，改赠太傅。
天监元年，追崇丞相，封长沙郡王，谥曰宣武。
给九旒、鸾辂、厓辌车，黄屋左纛，前后部羽葆鼓吹，挽歌二部，虎贲班剑百人，葬礼一依晋安平王故事。
业幼而明敏，识度过人。
仕齐为著作郎、太子舍人。
宣武之难，与二弟藻、象俱逃匿。
高祖既至，乃赴于军，以为宁朔将军。
中兴二年，除辅国将军、南琅邪、清河二郡太守。
天监二年，袭封长沙王，征为冠军将军，量置佐史，迁秘书监。
四年，改授侍中。
六年，转散骑常侍、太子右卫率，迁左骁骑将军，寻为中护军，领石头戍军事。
七年，出为使持节、都督南兗、兗、徐、青、冀五州诸军事、仁威将军、南兗州刺史。
八年，征为护军。
九年，除中书令，改授安后将军、镇琅、邪彭城二郡、领南琅邪太守。
十年，征为安右将军、散骑常侍。
十四年，复为护军，领南琅邪、彭城，镇于琅邪。
复征中书令，出为轻车将军、湘州刺史。
业性敦笃，所在留惠。
深信因果，笃诚佛法，高祖每嘉叹之。
普通三年，征为散骑常侍、护军将军。
四年，改为侍中、金紫光禄大夫。
七年，薨，时年四十八。
谥曰元。
有文集行于世。
子孝俨嗣。
孝俨字希庄，聪慧有文才。
射策甲科，除秘书郎、太子舍人。
从幸华林园，于座献《相风乌》、《华光殿》、《景阳山》等颂，其文甚美，高祖深赏异之。
普通元年，薨，时年二十三。
谥曰章。
子慎嗣。
藻字靖艺，元王弟也。
少立名行，志操清洁。
齐永元初，释褐著作佐郎。
天监元年，封西昌县侯，食邑五百户。
出为持节、都督益、宁二州诸军事、冠军将军、益州刺史。
时天下草创，边徼未安，州民焦僧护聚众数万，据郫、繁作乱。
藻年未弱冠，集僚佐议，欲自击之。
或陈不可，藻大怒，斩于阶侧。
乃乘平肩舆，巡行贼垒。
贼弓乱射，矢下如雨，从者举楯御箭，又命除之，由是人心大安。
贼乃夜遁，藻命骑追之，斩首数千级，遂平之。
进号信威将军，九年，征为太子中庶子。
十年，为左骁骑将军、领南琅邪太守。
入为侍中。
藻性谦退，不求闻达。
善属文辞，尤好古体，自非公宴，未尝妄有所为，纵有小文，成辄弃本。
十一年，出为使持节、都督雍、梁、秦三州竟陵、随二郡诸军事、仁威将军、宁蛮校尉、雍州刺史。
十二年，征为使持节、都督南兗、兗、徐、青、冀五州诸军事、兗州刺史，军号如故。
频莅数镇，民吏称之。
推善下人，常如弗及。
征为太子詹事。
普通三年，迁领军将军，加侍中。
六年，为军师将军，与西豊侯正德北伐涡阳，辄班师，为有司所奏，免官削爵土。
七年，起为宗正卿。
八年，复封爵，寻除左卫将军，领步兵校尉。
大通元年，迁侍中、中护军。
时涡阳始降，乃以藻为使持节、北讨都督、征北大将军，镇于涡阳。
二年，为中权将军、金紫光禄大夫，置佐史，加侍中。
中大通元年，迁护军将军，中权如故。
三年，为中军将军、太子詹事，出为丹阳尹。
高祖每叹曰： 子弟并如迦叶，吾复何忧。 
迦叶，藻小名也。
入为安左将军、尚书左仆射，加侍中，藻固辞不就，诏不许。
大同五年，迁中卫将军、开府仪同三司、中书令，侍中如故。
藻性恬静，独处一室，床有膝痕，宗室衣冠，莫不楷则。
常以爵禄太过，每思屏退，门庭闲寂，宾客罕通，太宗尤敬爱之。
自遭家祸，恒布衣蒲席，不食鲜禽，非在公庭，不听音乐。高祖每以此称之。
出为使持节、督南徐州刺史。
侯景乱，藻遣长子彧率兵入援，及城开，加散骑常侍、大将军。
景遣其仪同萧邕代之，据京口，藻因感气疾，不自疗。
或劝奔江北，藻曰： 吾国之台铉，位任特隆，既不能诛剪逆贼，正当同死朝廷，安能投身异类，欲保余生。 
因不食累日。
太清三年，薨，时年六十七。
永阳嗣王伯游，字士仁，高祖次兄敷之子。
敷字仲达，解褐齐后将军、征虏行参军，辅太子舍人，洗马，迁丹阳尹丞。
入为太子中舍人，除建威将军、随郡内史。
招怀远近，黎庶安之，以为前后之政莫之及也。
进号宁朔将军，征为庐陵王谘议参军。
建武四年，薨。
高祖即位，追赠侍中、司空，封永阳郡王，谥曰昭。
伯游美风神，善言玄理。
天监元年四月，诏曰： 兄子伯游，虽年识未弘，意尚粗可。
浙东奥区，宜须抚莅，可督会稽、东阳、新安、永嘉、临海五郡诸军事、辅国将军、会稽太守。 
二年，袭封永阳郡王。
五年，薨，时年二十三。
谥曰恭。
衡阳嗣王元简，字熙远，高祖第四弟畅之子。
畅仕齐至太常，封江陵县侯，卒。
天监元年，追赠侍中、骠骑大将军、开府仪同三司。
封衡阳郡王。
谥曰宣。
元简三年袭封，除中书郎，迁会稽太守。
十三年，入为给事黄门侍郎，出为持节、都督广、交、越三州诸军事、平越中郎将、广州刺史。
还为太子中庶子，迁使持节、都督郢、司、霍三州诸军事、信武将军、郢州刺史。
十八年正月，卒于州。
谥曰孝。
子俊嗣。
桂阳嗣王象，字世翼，长沙宣武王第九子也。
初，叔父融仕齐至太子洗马。
永元中，宣武之难，融遇害。
高祖平京邑，赠给事黄门侍郎。
天监元年，加散骑常侍、抚军大将军，封桂阳郡王。
谥曰简。
无子，乃诏象为嗣，袭封爵。
象容止闲雅，善于交游，事所生母以孝闻。
起家宁远将军、丹阳尹。
到官未几，简王妃薨，去职。
服阕，复授明威将军、丹阳尹。
象生长深宫，始亲庶政，举无失德，朝廷称之。
出为持节、督司、霍、郢三州诸军事、征远将军、郢州刺史。
寻迁湘、衡二州诸军事、轻车将军、湘州刺史。
湘州旧多虎暴，及象在任，为之静息，故老咸称德政所感。
除中书侍郎，俄以本官行石头戍军事，转给事黄门侍郎、兼领军，又以本官兼宗正卿。
寻迁侍中、太子詹事，未拜，改授持节、督江州诸军事、信武将军、江州刺史。
以疾免。
寻除太常卿，加侍中，迁秘书监、领步兵校尉。
大同二年，薨，谥曰敦。
子慥嗣。
史臣曰：长沙诸嗣王，并承袭土宇，光有籓服。
桂阳王象以孝闻，在于牧湘，猛虎息暴，盖德惠所致也。
昔之善政，何以加焉。
