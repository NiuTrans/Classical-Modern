柳惔，字文通，河东解人也。父世隆，齐司空。
惔年十七，齐武帝为中军，命为参军，转主簿。
齐初，入为尚书三公郎，累迁太子中舍人，巴东王子响友。
子响为荆州，惔随之镇。
子响昵近小人，惔知将为祸，称疾还京。
及难作，惔以先归得免。
历中书侍郎，中护军长史。
出为新安太守，居郡，以无政绩，免归。
久之，为右军谘议参军事。
建武末，为西戎校尉、梁、南秦二州刺史。
及高祖起兵，惔举汉中应义。
和帝即位，以为侍中，领前军将军。
高祖践阼，征为护军将军，未拜，仍迁太子詹事，加散骑常侍。论功封曲江县侯，邑千户。
高祖因宴为诗以贻惔曰： 尔实冠群后，惟余实念功。 
又尝侍座，高祖曰： 徐元瑜违命岭南，《周书》罪不相及，朕已宥其诸子，何如？ 
惔对曰： 罚不及嗣，赏延于世，今复见之圣朝。 
时以为知言。
寻迁尚书右仆射。
天监四年，大举北伐，临川王宏都督众军，以惔为副。
军还，复为仆射。
以久疾，转金紫光禄大夫，加散骑常侍，给亲信二十人。
未拜，出为使持节、安南将军、湘州刺史。
六年十月，卒于州，时年四十六。
高祖为素服举哀。
赠侍中、抚军将军，给鼓吹一部。谥曰穆。
惔著《仁政传》及诸诗赋，粗有辞义。
子照嗣。
惔第四弟憕，亦有美誉，历侍中、镇西长史。
天监十二年，卒，赠宁远将军、豫州刺史。
忱字文若，惔第五弟也。
年数岁，父世隆及母阎氏时寝疾，忱不解带经年。
及居丧，以毁闻。
起家为司徒行参军，累迁太子中舍人，西中郎主簿，功曹史。
齐东昏遣巴西太守刘山阳由荆袭高祖，西中郎长史萧颖胄计未有定，召忱及其所亲席阐文等夜入议之。
忱曰： 朝廷狂悖，为恶日滋。
顷闻京师长者，莫不重足累息；今幸在远，得假日自安。
雍州之事，且藉以相毙耳。
独不见萧令君乎？以精兵数千，破崔氏十万众，竟为群邪所陷，祸酷相寻。
前事之不忘，后事之师也。
若使彼凶心已逞，岂知使君不系踵而及？
且雍州士锐粮多，萧使君雄姿冠世，必非山阳所能拟；若破山阳，荆州复受失律之责。
进退无可，且深虑之。 
阐文亦深劝同高祖。
颖胄乃诱斩山阳，以忱为宁朔将军。
和帝即位，为尚书吏部郎，进号辅国将军、南平太守。
寻迁侍中、冠军将军，太守如故。
转吏部尚书，不拜。
郢州平，颖胄议迁都夏口，忱复固谏，以为巴硖未宾，不宜轻舍根本，摇动民志。
颖胄不从。
俄而巴东兵至硖口，迁都之议乃息。
论者以为见机。
高祖践阼，以忱为五兵尚书，领骁骑将军。
论建义功，封州陵伯，邑七百户。
天监二年，出为安西长史、冠军将军、南郡太守。
六年，征为员外散骑常侍、太子右卫率。
未发，迁持节、督湘州诸军事、辅国将军、湘州刺史。
八年，坐辄放从军丁免。
俄入为秘书监，迁散骑常侍，转祠部尚书，未拜遇疾，诏改授给事中、光禄大夫，疾笃不拜。
十年，卒于家，时年四十一。
追赠中书令，谥曰穆。
子范嗣。
席阐文，安定临泾人也。
少孤贫，涉猎书史。
齐初，为雍州刺史萧赤斧中兵参军，由是与其子颖胄善。
复历西中郎中兵参军，领城局。
高祖之将起义也，阐文深劝之，颖胄同焉，仍遣田祖恭私报高祖，并献银装刀，高祖报以金如意。
和帝称尊号，为给事黄门侍郎，寻迁卫尉卿。
颖胄暴卒，州府骚扰，阐文以和帝幼弱，中流任重，时始兴王憺留镇雍部，用与西朝群臣迎王总州事，故赖以宁辑。
高祖受禅，除都官尚书、辅国将军。
封山阳伯，邑七百户。
出为东阳太守，又改封湘西，户邑如故。
视事二年，以清白著称，卒于官。
诏赙钱三万，布五十匹。
谥曰威。
韦睿，字怀文，京兆杜陵人也。
自汉丞相贤以后，世为三辅著姓。祖玄，避吏隐于长安南山。
宋武帝入关，以太尉掾征，不至。
伯父祖征，宋末为光禄勋。
父祖归，宁远长史。
睿事继母以孝闻。
睿兄纂、阐，并早知名。
纂、睿皆好学，阐有清操。
祖征累为郡守，每携睿之职，视之如子。
时睿内兄王憕、姨弟杜恽，并有乡里盛名。
祖征谓睿曰： 汝自谓何如憕、恽？ 
睿谦不敢对。
祖征曰： 汝文章或小减，学识当过之；然而干国家，成功业，皆莫汝逮也。 
外兄杜幼文为梁州刺史，要睿俱行。
梁土富饶，往者多以贿败；睿时虽幼，独用廉闻。
宋永光初，袁抃为雍州刺史，见而异之，引为主簿。
抃到州，与邓琬起兵，睿求出为义成郡，故免抃之祸。
后为晋平王左常侍，迁司空桂阳王行参军，随齐司空柳世隆守郢城，拒荆州刺史沈攸之。
攸之平，迁前军中兵参军。
久之，为广德令。
累迁齐兴太守、本州别驾、长水校尉、右军将军。
齐末多故，不欲远乡里，求为上庸太守，加建威将军。
俄而太尉陈显达、护军将军崔慧景频逼京师，民心遑骇，未有所定，西土人谋之于睿。
睿曰： 陈虽旧将，非命世才；崔颇更事，懦而不武。其取赤族也，宜哉！
天下真人，殆兴于吾州矣。 
乃遣其二子，自结于高祖。
义兵檄至，睿率郡人伐竹为筏，倍道来赴，有众二千，马二百匹。
高祖见睿甚悦，拊几曰： 他日见君之面，今日见君之心，吾事就矣。 
义师克郢、鲁，平加湖，睿多建谋策，皆见纳用。
大军发郢，谋留守将，高祖难其人；久之，顾睿曰： 弃骐骥而不乘，焉遑遑而更索？ 
即日以为冠军将军、江夏太守，行郢府事。初，郢城之拒守也，男女口垂十万，闭垒经年，疾疫死者十七八，皆积尸于床下，而生者寝处其上，每屋辄盈满。
睿料简隐恤，咸为营理，于是死者得埋藏，生者反居业，百姓赖之。
梁台建，征为大理。
高祖即位，迁廷尉，封都梁子，邑三百户。
天监二年，改封永昌，户邑如先。
东宫建，迁太子右卫率，出为辅国将军、豫州刺史、领历阳太守。
三年，魏遣众来寇，率州兵击走之。
四年，王师北伐，诏睿都督众军。
睿遣长史王超宗、梁郡太守冯道根攻魏小岘城，未能拔。
睿巡行围栅，魏城中忽出数百人陈于门外，睿欲击之，诸将皆曰： 向本轻来，未有战备，徐还授甲，乃可进耳。 
睿曰： 不然。
魏城中二千余人，闭门坚守，足以自保，无故出人于外，必其骁勇者也，若能挫之，其城自拔。 
众犹迟疑，睿指其节曰； 朝廷授此，非以为饰，韦睿之法，不可犯也。 
乃进兵。
士皆殊死战，魏军果败走，因急攻之，中宿而城拔。
遂进讨合肥。
先是，右军司马胡略等至合肥，久未能下，睿按行山川，曰： 吾闻 汾水可以灌平阳，绛水可以灌安邑 ，即此是也。 
乃堰肥水，亲自表率，顷之，堰成水通，舟舰继至。
魏初分筑东西小城夹合肥，睿先攻二城。
既而魏援将扬灵胤帅军五万奄至，众惧不敌，请表益兵。
睿笑曰： 贼已至城下，方复求军，临难铸兵，岂及马腹？
且吾求济师，彼亦征众，犹如吴益巴丘，蜀增白帝耳。 师克在和不在众 ，古之义也。 
因与战，破之，军人少安。
初，肥水堰立，使军主王怀静筑城于岸守之，魏攻陷怀静城，千余人皆没。
魏人乘胜至睿堤下，其势甚盛，军监潘灵祐劝睿退还巢湖，诸将又请走保三叉。
睿怒曰： 宁有此邪！将军死绥，有前无却。 
因令取伞扇麾幢，树之堤下，示无动志。
睿素羸，每战未尝骑马，以板舆自载，督厉众军。
魏兵来凿堤，睿亲与争之，魏军少却，因筑垒于堤以自固。
睿起斗舰，高与合肥城等，四面临之。
魏人计穷，相与悲哭。
睿攻具既成，堰水又满，魏救兵无所用。
魏守将杜元伦登城督战，中弩死，城遂溃。
俘获万余级，牛马万数，绢满十间屋，悉充军赏。
睿每昼接客旅，夜算军书，三更起张灯达曙，抚循其众，常如不及，故投募之士争归之。
所至顿舍修立，馆宇籓篱墙壁，皆应准绳。
合肥既平，高祖诏众军进次东陵。
东陵去魏甓城二十里，将会战，有诏班师。
去贼既近，惧为所蹑，睿悉遣辎重居前，身乘小舆殿后，魏人服睿威名，望之不敢逼，全军而还。
至是迁豫州于合肥。
五年，魏中山王元英寇北徐州，围刺史昌义之于钟离，众号百万，连城四十余。
高祖遣征北将军曹景宗，都督众军二十万以拒之。
次邵阳洲，筑垒相守，高祖诏睿率豫州之众会焉。
睿自合肥迳道由阴陵大泽行，值涧谷，辄飞桥以济。
师人畏魏军盛，多劝睿缓行。
睿曰： 钟离今凿穴而处，负户而汲，车驰卒奔，犹恐其后，而况缓乎！魏人已堕吾腹中，卿曹勿忧也。 
旬日而至邵阳。
初，高祖敕景宗曰： 韦睿，卿之乡望，宜善敬之。 
景宗见睿，礼甚谨。
高祖闻之，曰： 二将和，师必济矣。 
睿于景宗营前二十里，夜掘长堑，树鹿角，截洲为城，比晓而营立。
元英大惊，以杖击地曰： 是何神也！ 
明旦，英自率众来战，睿乘素木舆，执白角如意麾军，一日数合，英甚惮其强。
魏军又夜来攻城，飞矢雨集，睿子黯请下城以避箭，睿不许。
军中惊，睿于城上厉声呵之，乃定。
魏人先于邵阳洲两岸为两桥，树栅数百步，跨淮通道。
睿装大舰，使梁郡太守冯道根、庐江太守裴邃、秦郡太守李文钊等为水军。
值淮水暴长，睿即遣之，斗舰竞发，皆临敌垒。以小船载草，灌之以膏，从而焚其桥。
风怒火盛，烟尘晦冥，敢死之士，拔栅斫桥，水又漂疾，倏忽之间，桥栅尽坏。
而道根等皆身自搏战，军人奋勇，呼声动天地，无不一当百，魏人大溃。
元英见桥绝，脱身遁去。
魏军趋水死者十余万，斩首亦如之。
其余释甲稽颡，乞为囚奴，犹数十万。
所获军实牛马，不可胜纪。
睿遣报昌义之，义之且悲且喜，不暇答语，但叫曰： 更生！更生！ 
高祖遣中书郎周舍劳于淮上，睿积所获于军门，舍观之，谓睿曰： 君此获复与熊耳山等。 
以功增封七百户，进爵为侯，征通直散骑常侍、右卫将军。
七年，迁左卫将军，俄为安西长史、南郡太守，秩中二千石。
会司州刺史马仙琕北伐还军，为魏人所蹑，三关扰动，诏睿督众军援焉。
睿至安陆，增筑城二丈余，更开大堑，起高楼，众颇讥其示弱。睿曰： 不然，为将当有怯时，不可专勇。 
是时元英复追仙琕，将复邵阳之耻，闻睿至，乃退。帝亦诏罢军。
明年，迁信武将军、江州刺史。
九年，征员外散骑常侍、右卫将军，累迁左卫将军、太子詹事，寻加通直散骑常侍。
十三年，迁智武将军、丹阳尹，以公事免。
顷之，起为中护军。
十四年，出为平北将军、宁蛮校尉、雍州刺史。
初，睿起兵乡中，客阴俊光泣止睿，睿还为州，俊光道候睿，睿笑谓之曰： 若从公言，乞食于路矣。 
饷耕牛十头。
睿于故旧，无所遗惜，士大夫年七十以上，多与假板县令，乡里甚怀之。
十五年，拜表致仕，优诏不许。
十七年，征散骑常侍、护军将军，寻给鼓吹一部，入直殿省。
居朝廷，恂恂未尝忤视，高祖甚礼敬之。性慈爱，抚孤兄子过于己子，历官所得禄赐，皆散之亲故，家无余财。
后为护军，居家无事，慕万石、陆贾之为人，因画之于壁以自玩。
时虽老，暇日犹课诸儿以学。
第三子棱，尤明经史，世称其洽闻，睿每坐棱使说书，其所发擿，棱犹弗之逮也。
高祖方锐意释氏，天下咸从风而化；睿自以信受素薄，位居大臣，不欲与俗俯仰，所行略如他日。
普通元年夏，迁侍中、车骑将军，以疾未拜。
八月，卒于家，时年七十九。
遗令薄葬，敛以时服。
高祖即日临哭甚恸。
赐钱十万，布二百匹，东园秘器，朝服一具，衣一袭，丧事取给于官，遣中书舍人监护。
赠侍中、车骑将军、开府仪同三司。
谥曰严。
初，邵阳之役，昌义之甚德睿，请曹景宗与睿会，因设钱二十万官赌之，景宗掷得雉，睿徐掷得卢，遽取一子反之，曰 异事 ，遂作塞。
景宗时与群帅争先启之捷，睿独居后，其不尚胜，率多如是，世尤以此贤之。
子放、正、棱、黯，放别有传。
正字敬直，起家南康王行参军，稍迁中书侍郎，出为襄阳太守。
初，正与东海王僧孺友善，及僧孺为尚书吏部郎，参掌大选，宾友故人莫不倾意，正独澹然。
及僧孺摈废之后，正复笃素分，有逾曩日，论者称焉。
历官至给事黄门侍郎。
棱字威直，性恬素，以书史为业，博物强记，当世之士，咸就质疑。
起家安成王府行参军，稍迁治书侍御史，太子仆，光禄卿。
著《汉书续训》三卷。
黯字务直，性强正，少习经史，有文词。
起家太子舍人，稍迁太仆卿，南豫州刺史，太府卿。
侯景济江，黯屯六门，寻改为都督城西面诸军事。
时景于城外起东西二土山，城内亦作以应之，太宗亲自负土，哀太子以下躬执畚锸。
黯守西土山，昼夜苦战，以功授轻车将军，加持节。
卒于城内，赠散骑常侍、左卫将军。
睿族弟爱。
爱字孝友，沈静有器局。
高祖父广，晋后军将军、北平太守。
曾祖轨，以孝武太元之初，南迁襄阳，为本州别驾，散骑侍郎。
祖公循，宋义阳太守。
父义正，早卒。
爱少而偏孤，事母以孝闻。
性清介，不妄交游，而笃志好学，每虚室独坐，游心坟素，而埃尘满席，寂若无人。
年十二，尝游京师，值天子出游南苑，邑里喧哗，老幼争观，爱独端坐读书，手不释卷，宗族见者，莫不异焉。
及长，博学有文才，尤善《周易》及《春秋左氏》义。
袁抃为雍州刺史，辟为主簿。
遭母忧，庐于墓侧，负土起坟。
高祖临雍州，闻之，亲往临吊。
服阕，引为中兵参军。
义师之起也，以爱为壮武将军、冠军南平王司马，带襄阳令。
时京邑未定，雍州空虚，魏兴太守颜僧都等据郡反，州内惊扰，百姓携贰。
爱沉敏有谋，素为州里信伏，乃推心抚御，晓示逆顺；兼率募乡里，得千余人，与僧都等战于始平郡南，大破之，百姓乃安。
萧颖胄之死也，和帝征兵襄阳，爱从始兴王憺赴焉。
先是，巴东太守萧璝、巴东太守鲁休烈举兵来逼荆州，及憺至，令爱书谕之，璝即日请降。
中兴二年，从和帝东下。
高祖受禅，进号辅国将军，仍为骁骑将军，寻除宁蜀太守，与益州刺史邓元起西上袭刘季连，行至公安，道病卒，赠卫尉卿。
子乾向，官至骁骑将军，征北长史，汝阴、钟离二郡太守。
陈吏部尚书姚察曰：昔窦融以河右归汉，终为盛族；柳惔举南郑响从，而家声弗霣，时哉！忱之谋画，亦用有成，智矣。
韦睿起上庸以附义，其地比惔则薄，及合肥、邵阳之役，其功甚盛，推而弗有，君子哉！
