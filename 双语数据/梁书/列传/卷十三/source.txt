范云沈约范云，字彦龙，南乡舞阴人，晋平北将军汪六世孙也。
年八岁，遇宋豫州刺史殷琰于涂，琰异之，要就席，云风姿应对，傍若无人。
琰令赋诗，操笔便就，坐者叹焉。
尝就亲人袁照学，昼夜不怠。
照抚其背曰： 卿精神秀朗而勤于学，卿相才也。 
少机警有识，且善属文，便尺牍，下笔辄成，未尝定藁，时人每疑其宿构。
父抗，为郢府参军，云随父在府，时吴兴沈约、新野庾杲之与抗同府，见而友之。
起家郢州西曹书佐，转法曹行参军。
俄而沈攸之举兵围郢城，抗时为府长流，入城固守，留家属居外。
云为军人所得，攸之召与语，声色甚厉，云容貌不变，徐自陈说。
攸之乃笑曰： 卿定可儿，且出就舍。 
明旦，又召令送书入城。
城内或欲诛之，云曰： 老母弱弟，悬命沈氏，若违其命，祸必及亲，今日就戮，甘心如荠。 
长史柳世隆素与云善，乃免之。
齐建元初，竟陵王子良为会稽太守，云始随王，王未之知也。
会游秦望，使人视刻石文，时莫能识，云独诵之，王悦，自是宠冠府朝。
王为丹阳尹，召为主簿，深相亲任。
时进见齐高帝，值有献白乌者，帝问此为何瑞？云位卑，最后答曰： 臣闻王者敬宗庙，则白乌至。 
时谒庙始毕。
帝曰： 卿言是也。
感应之理，一至此乎！ 
转补征北南郡王刑狱参军事，领主簿如故，迁尚书殿中郎。
子良为司徒，又补记室参军事，寻授通直散骑侍郎、领本州大中正。
出为零陵内史，在任洁己，省烦苛，去游费，百姓安之。
明帝召还都，及至，拜散骑侍郎。
复出为始兴内史。
郡多豪猾大姓，二千石有不善者，谋共杀害，不则逐去之。
边带蛮俚，尤多盗贼，前内史皆以兵刃自卫。
云入境，抚以恩德，罢亭候，商贾露宿，郡中称为神明。
仍迁假节、建武将军、平越中郎将、广州刺史。
初，云与尚书仆射江祏善，祏姨弟徐艺为曲江令，深以托云。
有谭俨者，县之豪族，艺鞭之，俨以为耻，诣京诉云，云坐征还下狱，会赦免。
永元二年，起为国子博士。
初，云与高祖遇于齐竟陵王子良邸，又尝接里闬，高祖深器之。
及义兵至京邑，云时在城内。
东昏既诛，侍中张稷使云衔命出城，高祖因留之，便参帷幄，仍拜黄门侍郎，与沈约同心翊赞。
俄迁大司马谘议参军、领录事。
梁台建，迁侍中。
时高祖纳齐东昏余妃，颇妨政事，云尝以为言，未之纳也。
后与王茂同入卧内，云又谏曰： 昔汉祖居山东，贪财好色，及入关定秦，财帛无所取，妇女无所幸，范增以为其志大故也。
今明公始定天下，海内想望风声，奈何袭昏乱之踪，以女德为累。 
王茂因起拜曰： 范云言是，公必以天下为念，无宜留惜。 
高祖默然。
云便疏令以余氏赉茂，高祖贤其意而许之。
明日，赐云、茂钱各百万。
天监元年，高祖受禅，柴燎于南郊，云以侍中参乘。
礼毕，高祖升辇，谓云曰： 朕之今日，所谓懔乎若朽索之驭六马。 
云对曰： 亦愿陛下日慎一日。 
高祖善之。
是日，迁散骑常侍、吏部尚书；以佐命功封霄城县侯，邑千户。
云以旧恩见拔，超居佐命，尽诚翊亮，知无不为。
高祖亦推心任之，所奏多允。
尝侍宴，高祖谓临川王宏、鄱阳王恢曰： 我与范尚书少亲善，申四海之敬；今为天下主，此礼既革，汝宜代我呼范为兄。 
二王下席拜，与云同车还尚书下省，时人荣之。
其年，东宫建，云以本官领太子中庶子，寻迁尚书右仆射，犹领吏部。
顷之，坐违诏用人，免吏部，犹为仆射。
云性笃睦，事寡嫂尽礼，家事必先谘而后行。
好节尚奇，专趣人之急。
少时与领军长史王畡善，畡亡于官舍，贫无居宅，云乃迎丧还家。躬营含殡。
事竟陵王子良恩礼甚隆，云每献损益，未尝阿意。
子良尝启齐武帝论云为郡。
帝曰： 庸人，闻其恒相卖弄，不复穷法，当宥之以远。 
子良曰： 不然。
云动相规诲，谏书具存，请取以奏。 
既至，有百余纸，辞皆切直。
帝叹息，因谓子良曰： 不谓云能尔。
方使弼汝，何宜出守。 
齐文惠太子尝出东田观获，顾谓众宾曰： 刈此亦殊可观。 
众皆唯唯。
云独曰： 夫三时之务，实为长勤。伏愿殿下知稼穑之艰难，无徇一朝之宴逸。 
既出，侍中萧缅先不相识，因就车握云手曰： 不图今日复闻谠言。 
及居选官，任守隆重，书牍盈案，宾客满门，云应对如流，无所壅滞，官曹文墨，发擿若神，时人咸服其明赡。
性颇激厉，少威重，有所是非，形于造次，士或以此少之。
初，云为郡号称廉洁，及居贵重，颇通馈饷；然家无蓄积，随散之亲友。
二年，卒，时年五十三。
高祖为之流涕，即日舆驾临殡。
诏曰： 追远兴悼，常情所笃；况问望斯在，事深朝寄者乎！
故散骑常侍、尚书右仆射、霄城侯云，器范贞正，思怀经远，爰初立志，素履有闻。
脱巾来仕，清绩仍著。
燮务登朝，具瞻惟允。
绸缪翊赞，义简朕心，虽勤非负靮，而旧同论讲。
方骋远涂，永毘庶政；奄致丧殒，伤悼于怀。
宜加命秩，式备徽典。
可追赠侍中、卫将军，仆射、侯如故。
并给鼓吹一部。 
礼官请谥曰宣，敕赐谥文。
有集三十卷。
子孝才嗣，官至太子中舍人。
沈约，字休文，吴兴武康人也。
祖林子，宋征虏将军。
父璞，淮南太守。
璞元嘉末被诛，约幼潜窜，会赦免。
既而流寓孤贫，笃志好学，昼夜不倦。
母恐其以劳生疾，常遣减油灭火。
而昼之所读，夜辄诵之，遂博通群籍，能属文。
起家奉朝请。
济阳蔡兴宗闻其才而善之；兴宗为郢州刺史，引为安西外兵参军，兼记室。
兴宗尝谓其诸子曰： 沈记室人伦师表，宜善事之。 
及为荆州，又为征西记室参军，带关西令。
兴宗卒，始为安西晋安王法曹参军，转外兵，并兼记室。
入为尚书度支郎。
齐初为征虏记室，带襄阳令，所奉之王，齐文惠太子也。
太子入居东宫，为步兵校尉，管书记，直永寿省，校四部图书。
时东宫多士，约特被亲遇，每直入见，影斜方出。
当时王侯到宫，或不得进，约每以为言。
太子曰： 吾生平懒起，是卿所悉，得卿谈论，然后忘寝。
卿欲我夙兴，可恒早入。 
迁太子家令，后以本官兼著作郎，迁中书郎，本邑中正，司徒右长史，黄门侍郎。
时竟陵王亦招士，约与兰陵萧琛、琅邪王融、陈郡谢朓、南乡范云、乐安任昉等皆游焉，当世号为得人。
俄兼尚书左丞，寻为御史中丞，转车骑长史。
隆昌元年，除吏部郎，出为宁朔将军、东阳太守。
明帝即位，进号辅国将军，征为五兵尚书，迁国子祭酒。
明帝崩，政归冢宰，尚书令徐孝嗣使约撰定遗诏。
迁左卫将军，寻加通直散骑常侍。
永元二年，以母老表求解职，改授冠军将军、司徒左长史，征虏将军、南清河太守。
高祖在西邸，与约游旧，建康城平，引为骠骑司马，将军如故。
时高祖勋业既就，天人允属，约尝扣其端，高祖默而不应。
佗日又进曰： 今与古异，不可以淳风期万物。
士大夫攀龙附凤者，皆望有尺寸之功，以保其福禄。
今童儿牧竖，悉知齐祚已终，莫不云明公其人也。
天文人事，表革运之征，永元以来，尤为彰著。
谶云 行中水，作天子 ，此又历然在记。
天心不可违，人情不可失，苟是历数所至，虽欲谦光，亦不可得已。 高祖曰： 吾方思之。 
对曰： 公初杖兵樊、沔，此时应思，今王业已就，何所复思。
昔武王伐纣，始入，民便曰吾君，武王不违民意，亦无所思。
公自至京邑，已移气序，比于周武，迟速不同。
若不早定大业，稽天人之望，脱有一人立异，便损威德。
且人非金玉，时事难保。
岂可以建安之封，遗之子孙？
若天子还都，公卿在位，则君臣分定，无复异心。
君明于上，臣忠于下，岂复有人方更同公作贼。 
高祖然之。
约出，高祖召范云告之，云对略同约旨。
高祖曰： 智者乃尔暗同，卿明早将休文更来。 
云出语约，约曰： 卿必待我。 
云许诺，而约先期入，高祖命草其事。
约乃出怀中诏书并诸选置，高祖初无所改。
俄而云自外来，至殿门不得入，徘徊寿光阁外，但云 咄咄 。
约出，问曰： 何以见处？ 
约举手向左，云笑曰： 不乖所望。 
有顷，高祖召范云谓曰： 生平与沈休文群居，不觉有异人处；今日才智纵横，可谓明识。 
云曰： 公今知约，不异约今知公。 
高祖曰： 我起兵于今三年矣，功臣诸将，实有其劳，然成帝业者，乃卿二人也。 
梁台建，为散骑常侍、吏部尚书，兼右仆射。
高祖受禅，为尚书仆射，封建昌县侯，邑千户，常侍如故。
又拜约母谢为建昌国太夫人。
奉策之日，右仆射范云等二十余人咸来致拜，朝野以为荣。
俄迁尚书左仆射，常侍如故。
寻兼领军，加侍中。
天监二年，遭母忧，舆驾亲出临吊，以约年衰，不宜致毁，遣中书舍人断客节哭。
起为镇军将军、丹阳尹，置佐史。
服阕，迁侍中、右光禄大夫，领太子詹事，扬州大中正，关尚书八条事，迁尚书令，侍中、詹事、中正如故。
累表陈让，改授尚书左仆射、领中书令、前将军，置佐史，侍中如故。
寻迁尚书令，领太子少傅。
九年，转左光禄大夫，侍中、少傅如故，给鼓吹一部。
初，约久处端揆，有志台司，论者咸谓为宜，而帝终不用，乃求外出，又不见许。
与徐勉素善，遂以书陈情于勉曰： 吾弱年孤苦，傍无期属，往者将坠于地，契阔屯邅，困于朝夕，崎岖薄宦，事非为己，望得小禄，傍此东归。
岁逾十稔，方忝襄阳县，公私情计，非所了具，以身资物，不得不任人事。
永明末，出守东阳，意在止足；而建武肇运，人世胶加，一去不返，行之未易。
及昏猜之始，王政多门，因此谋退，庶几可果，托卿布怀于徐令，想记未忘。
圣道聿兴，谬逢嘉运，往志宿心，复成乖爽。
今岁开元，礼年云至，悬车之请，事由恩夺。诚不能弘宣风政，光阐朝猷，尚欲讨寻文簿，时议同异。
而开年以来，病增虑切，当由生灵有限，劳役过差，总此凋竭，归之暮年，牵策行止，努力祗事。
外观傍览，尚似全人，而形骸力用，不相综摄，常须过自束持，方可黾勉。
解衣一卧，支体不复相关。
上热下冷，月增日笃，取暖则烦，加寒必利，后差不及前差，后剧必甚前剧。
百日数旬，革带常应移孔；以手握臂，率计月小半分。
以此推算，岂能支久？
若此不休，日复一日，将贻圣主不追之恨。
冒欲表闻，乞归老之秩。
若天假其年，还是平健，才力所堪，惟思是策。 
勉为言于高祖，请三司之仪，弗许，但加鼓吹而已。
约性不饮酒，少嗜欲，虽时遇隆重，而居处俭素。
立宅东田，瞩望郊阜。尝为《郊居赋》，其辞曰：惟至人之非己，固物我而兼忘。
自中智以下洎，咸得性以为场。
兽因窟而获骋，鸟先巢而后翔。
陈巷穷而业泰，婴居湫而德昌。
侨栖仁于东里，凤晦迹于西堂。
伊吾人之褊志，无经世之大方。
思依林而羽戢，愿托水而鳞藏。
固无情于轮奂，非有欲于康庄。
披东郊之寥廓，入蓬藋之荒茫。
既从竖而横构，亦风除而雨攘。
昔西汉之标季，余播迁之云始。
违利建于海昏，创惟桑于江汜。
同河济之重世，逾班生之十纪。或辞禄而反耕，或弹冠而来仕。
逮有晋之隆安，集艰虞于天步。
世交争而波流，民失时而狼顾。
延乱麻于井邑，曝如莽于衢路。
大地旷而靡容，旻天远而谁诉。
伊皇祖之弱辰，逢时艰之孔棘。
肇胥宇于硃方，掩闲庭而晏息。
值龙颜之郁起，乃凭风而矫翼。
指皇邑而南辕，驾修衢以骋力。
迁华扉而来启，张高衡而徙植。
傍逸陌之修平，面淮流之清直。
芳尘浸而悠远，世道忽其窊隆。
绵四代于兹日，盈百祀于微躬。
嗟弊庐之难保，若霣箨之从风。
或诛茅而剪棘，或既西而复东。
乍容身于白社，亦寄孥于伯通。
迹平生之耿介，实有心于独往。
思幽人而轸念，望东皋而长想。
本忘情于徇物，徒羁绁于天壤。
应屡叹于牵丝，陆兴言于世网。事滔滔而未合，志悁悁而无爽。
路将殚而弥峭，情薄暮而逾广。
抱寸心其如兰，何斯愿之浩荡。
咏归欤而踯跼，眷岩阿而抵掌。
逢时君之丧德，何凶昏之孔炽。
乃战牧所未陈，实升陑所不记。
彼黎元之喋喋，将垂兽而为饵。
瞻穹昊而无归，虽非牢而被胾。
始叹丝而未睹，终逌组而后值。
寻贻爱乎上天，固非民其莫甚。
授冥符于井翼，实灵命之所禀。
当降监之初辰，值积恶之云稔。
宁方割于下垫，廓重氛于上墋。躬靡暇于朝食，常求衣于夜枕。
既牢笼于妫、夏，又驱驰乎轩、顼。
德无远而不被，明无微而不烛。
鼓玄泽于大荒，播仁风于遐俗。
辟终古而遐念，信王猷其如玉。
值衔《图》之盛世，遇兴圣之嘉期。
谢中涓于初日，叨光佐于此时。
阙投石之猛志，无飞矢之丽辞。
排阳鸟而命邑，方河山而启基。
翼储光于三善，长王职于百司。
兢鄙夫之易失，惧宠禄之难持。
伊前世之贵仕，罕纡情于丘窟。
譬丛华于楚、赵，每骄奢以相越。
筑甲馆于铜驼，并高门于北阙。
辟重扃于华阃，岂蓬蒿所能没。
敖传嗣于墝壤，何安身于穷地。
味先哲而为言，固余心之所嗜。
不慕权于城市，岂邀名于屠肆。
咏希微以考室，幸风霜之可庇。
尔乃傍穷野，抵荒郊；编霜菼，葺寒茅。
构栖噪之所集，筑町疃之所交。
因犯檐而刊树，由妨基而剪巢。
决渟洿之汀濙，塞井甃之沦坳。
艺芳枳于北渠，树修杨于南浦。
迁甕牖于兰室，同肩墙于华堵。
织宿楚以成门，籍外扉而为户。
既取阴于庭樾，又因篱于芳杜。
开阁室以远临，辟高轩而旁睹。渐沼沚于溜垂，周塍陌于堂下。其水草则苹萍芡芰，菁藻蒹菰；石衣海发，黄荇绿蒲。
动红荷于轻浪，覆碧叶于澄湖。
飡嘉实而却老，振羽服于清都。
其陆卉则紫鳖绿葹，天著山韭；雁齿麋舌，牛脣彘首。
布濩南池之阳，烂漫北楼之后。
或幕渚而芘地，或萦窗而窥牖。若乃园宅殊制，田圃异区。
李衡则橘林千树，石崇则杂果万株。
并豪情之所侈，非俭志之所娱。
欲令纷披蓊郁，吐绿攒硃；罗窗映户，接溜承隅。
开丹房以四照，舒翠叶而九衢。
抽红英于紫带，衔素蕊于青跗。
其林鸟则翻泊颉颃，遗音下上；楚雀多名，流嘤杂响。
或班尾而绮翼，或绿衿而绛颡。
好叶隐而枝藏，乍间关而来往。
其水禽则大鸿小雁，天狗泽虞；秋蠙寒褵，修鹢短凫。
曳参差之弱藻，戏瀺灂之轻躯；翅抨流而起沫，翼鼓浪而成珠。
其鱼则赤鲤青鲂，纤倏钜褷。
碧鳞硃尾，修颅偃额。
小则戏渚成文，大则喷流扬白。
不兴羡于江海，聊相忘于余宅。
其竹则东南独秀，九府擅奇。
不迁植于淇水，岂分根于乐池。
秋蜩吟叶，寒雀噪枝。
来风南轩之下，负雪北堂之垂。
访往涂之轸迹，观先识之情伪。
每诛空而索有，皆指难以为易。
不自已而求足，并尤物以兴累。
亦昔士之所迷，而今余之所避也。
原农皇之攸始，讨厥播之云初。
肇变腥以粒食，乃人命之所储。
寻井田之往记，考阡陌于前书。
颜箪食而乐在，郑高廪而空虚。
顷四百而不足，亩五十而有余。
抚幽衷而跼念，幸取给于庭庐。
纬东菑之故耜，浸北亩之新渠。
无褰爨于晓蓐，不抱惄于朝蔬。
排外物以齐遣，独为累之在余。
安事千斯之积，不羡汶阳之墟。
临巽维而骋目，即堆冢而流眄。
虽兹山之培塿，乃文靖之所宴。
驱四牡之低昂，响繁笳之清啭。
罗方员而绮错，穷海陆而兼荐。
奚一权之足伟，委千金其如线。
试抚臆而为言，岂斯风之可扇。
将通人之远旨，非庸情之所见。
聊迁情而徙睇，识方阜于归津。带修汀于桂渚，肇举锸于强秦。
路萦吴而款越，涂被海而通闽。
怀三鸟以长念，伊故乡之可珍。
实褰期于晚岁，非失步于方春。
何东川之沵々，独流涕于吾人。
谬参贤于昔代，亟徒游于兹所。
侍采旄而齐辔，陪龙舟而遵渚。
或列席而赋诗，或班觞而宴语。
繐帷一朝冥漠，西陵忽其葱楚。
望商飙而永叹，每乐恺于斯观。
始则钟石锵珣，终以鱼龙澜漫。
或升降有序，或浮白无算。
贵则景、魏、萧、曹，亲则梁武、周旦。
莫不共霜雾而歇灭，与风云而消散。
眺孙后之墓田，寻雄霸之遗武。
实接汉之后王，信开吴之英主。
指衡岳而作镇，苞江汉而为宇。
徒征言于石椁，遂延灾于金缕。
忽芜秽而不修，同原陵之膴々。
宁知蝼蚁之与狐兔，无论樵刍之与牧竖。
睇东巘以流目，心凄怆而不怡。
盖昔储之旧苑，实博望之余基。
修林则表以桂树，列草则冠以芳芝。
风台累翼，月榭重栭。
千栌捷釭，百栱相持。
皁辕林驾，兰枻水嬉。
逾三龄而事往，忽二纪以历兹。
咸夷漫以荡涤，非古今之异时。
回余眸于艮域，觌高馆于兹岭。
虽混成以无迹，实遗训之可秉。
始飡霞而吐雾，终陵虚而倒影。
驾雌蜺之连卷，泛天江之悠永。
指咸池而一息，望瑶台而高骋，匪爽言以自姱，冀神方之可请。
惟钟岩之隐郁，表皇都而作峻，盖望秩之所宗，含风云而吐润。
其为状也，则巍峨崇袴，乔枝拂日；峣嶷岧，坠石堆星。
岑崟峍屼，或坳或平；盘坚枕卧，诡状殊形。
孤嶝横插，洞穴斜经；千丈万仞，三袭九成。
亘绕州邑，款跨郊坰；素烟晚带，白雾晨萦。
近循则一岩异色，远望则百岭俱青。
观二代之茔兆，睹摧残之余遂。
成颠沛于虐竖，康敛衿于虚器；穆恭已于岩廊，简游情于玄肆；烈穷饮以致灾，安忘怀而受祟。
何宗祖之奇杰，威横天而陵地。
惟圣文之缵武，殆隆平之可至。
余世德之所君，仰遗封而掩泪。
神寝匪一，灵馆相距。
席布骍驹，堂流桂醑。
降紫皇于天阙，延二妃于湘渚。
浮兰烟于桂栋，召巫阳于南楚。扬玉桴，握椒糈。
怳临风以浩唱，折琼茅而延伫。
敬惟空路邈远，神踪遐阔。
念甚惊飙，生犹聚沫。
归妙轸于一乘，启玄扉于三达。
欲息心以遣累，必违人而后豁。
或结于岩根，或开棂于木末。
室暗萝茑，檐梢松栝。
既得理于兼谢，固忘怀于饥渴。
或攀枝独远，或陵云高蹈。
因葺茨以结名，犹观空以表号。
得忘己于兹日，岂期心于来报。天假余以大德，荷兹赐之无疆。
受老夫之嘉称，班燕礼于上庠。
无希骥之秀质，乏如圭之令望。
邀昔恩于旧主，重匪服于今皇。
仰休老之盛则，请微躯于夕阳。
劳蒙司而获谢，犹奉职于春坊。
时言归于陋宇，聊暇日以翱翔。
栖余志于净国，归余心于道场。
兽依墀而莫骇，鱼牣沼而不纲。
旋迷涂于去辙，笃后念于徂光。
晚树开花，初英落蕊。
或异林而分丹青，乍因风而杂红紫。
紫莲夜发，红荷晓舒。轻风微动，其芳袭余。
风骚屑于园树，月笼连于池竹。
蔓长柯于檐桂，发黄华于庭菊。
冰悬埳而带坻，雪萦松而被野。
鸭屯飞而不散，雁高翔而欲下。
并时物之可怀，虽外来而非假。
实情性之所留滞，亦志之而不能舍也。
伤余情之颓暮，罹忧患其相溢。
悲异轸而同归，叹殊方而并失。
时复托情鱼鸟，归闲蓬荜。
旁阙吴娃，前无赵瑟。
以斯终老，于焉消日。
惟以天地之恩不报，书事之官靡述；徒重于高门之地，不载于良史之笔。
长太息其何言，羌愧心之非一。
寻加特进，光禄、侍中、少傅如故。
十二年，卒官，时年七十三。
诏赠本官，赙钱五万，布百匹，谥曰隐。
约左目重瞳子，腰有紫志，聪明过人。
好坟籍，聚书至二万卷，京师莫比。
少时孤贫，丐于宗党，得米数百斛，为宗人所侮，覆米而去。
及贵，不以为憾，用为郡部传。
尝侍宴，有妓师是齐文惠宫人。
帝问识座中客不？
曰： 惟识沈家令。 
约伏座流涕，帝亦悲焉，为之罢酒。
约历仕三代，该悉旧章，博物洽闻，当世取则。
谢玄晖善为诗，任彦升工于文章，约兼而有之，然不能过也。
自负高才，昧于荣利，乘时藉势，颇累清谈。
及居端揆，稍弘止足。每进一官，辄殷勤请退，而终不能去，论者方之山涛。
用事十余年，未尝有所荐达，政之得失，唯唯而已。
初，高祖有憾于张稷，及稷卒，因与约言之。
约曰： 尚书左仆射出作边州刺史，已往之事，何足复论。 
帝以为婚家相为，大怒曰： 卿言如此，是忠臣邪！ 
乃辇归内殿。
约惧，不觉高祖起，犹坐如初。
及还，未至床，而凭空顿于户下。
因病，梦齐和帝以剑断其舌。
召巫视之，巫言如梦。
乃呼道士奏赤章于天，称禅代之事，不由己出。
高祖遣上省医徐奘视约疾，还具以状闻。
先此，约尝侍宴，值豫州献栗，径寸半，帝奇之，问曰： 栗事多少？ 
与约各疏所忆，少帝三事。
出谓人曰： 此公护前，不让即羞死。 
帝以其言不逊，欲抵其罪，徐勉固谏乃止。
及闻赤章事，大怒，中使谴责者数焉，约惧遂卒。
有司谥曰文，帝曰： 怀情不尽曰隐。 
故改为隐云。
所著《晋书》百一十卷，《宋书》百卷，《齐纪》二十卷，《高祖纪》十四卷，《迩言》十卷，《谥例》十卷，《宋文章志》三十卷，文集一百卷：皆行于世。
又撰《四声谱》，以为在昔词人，累千载而不寤，而独得胸衿，穷其妙旨，自谓入神之作，高祖雅不好焉。
帝问周舍曰： 何谓四声？ 
舍曰： 天子圣哲 是也，然帝竟不遵用。
子旋，及约时已历中书侍郎，永嘉太守，司徒从事中郎，司徒右长史。
免约丧，为太子仆，复以母忧去官，而蔬食辟谷。
服除，犹绝粳粱。
为给事黄门侍郎、中抚军长史。
出为招远将军、南康内史，在部以清治称。
卒官，谥曰恭侯。
子实嗣。
陈吏部尚书姚察曰：昔木德将谢，昏嗣流虐，惵惵黔黎，命悬晷漏。
高祖义拯横溃，志宁区夏，谋谟帷幄，实寄良、平。
至于范云、沈约，参预缔构，赞成帝业；加云以机警明赡，济务益时，约高才博洽，名亚迁、董，俱属兴运，盖一代之英伟焉。
