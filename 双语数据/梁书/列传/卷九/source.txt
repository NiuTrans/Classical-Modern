王茂曹景宗柳庆远
王茂，字休远，太原祁人也。祖深，北中郎司马。
父天生，宋末为列将，于石头克司徒袁粲，以勋至巴西、梓潼二郡太守，上黄县男。
茂年数岁，为大父深所异，常谓亲识曰： 此吾家之千里驹，成门户者必此儿也。 
及长，好读兵书，驳略究其大旨。
性沈隐，不妄交游，身长八尺，洁白美容观。
齐武帝布衣时，见之叹曰： 王茂年少，堂堂如此，必为公辅之器。 
宋升明末，起家奉朝请，历后军行参军，司空骑兵，太尉中兵参军。
魏将李乌奴寇汉中，茂受诏西讨。
魏军退，还为镇南司马，带临湘令。
入为越骑校尉。
魏寇兗州，茂时以宁朔将军长史镇援北境，入为前军将军江夏王司马。
又迁宁朔将军、江夏内史。
建武初，魏围司州，茂以郢州之师救焉。
高祖率众先登贤首山，魏将王肃、刘昶来战，茂从高祖拒之，大破肃等。
魏军退，茂还郢，仍迁辅国长史、襄阳太守。
高祖义师起，茂私与张弘策劝高祖迎和帝，高祖以为不然，语在《高祖纪》。
高祖发雍部，每遣茂为前驱。
师次郢城，茂进平加湖，破光子衿、吴子阳等，斩馘万计，还献捷于汉川。
郢、鲁既平，从高祖东下，复为军锋。
师次秣陵，东昏遣大将王珍国，盛兵硃雀门，众号二十万，度航请战。
茂与曹景宗等会击，大破之。
纵兵追奔，积尸与航栏等，其赴淮死者，不可胜算。
长驱至宣阳门。
建康城平，以茂为护军将军，俄迁侍中、领军将军。
群盗之烧神虎门也，茂率所领到东掖门应赴，为盗所射，茂跃马而进，群盗反走。
茂以不能式遏奸盗，自表解职，优诏不许。
加镇军将军，封望蔡县公，邑二千三百户。
是岁，江州刺史陈伯之举兵叛，茂出为使持节、散骑常侍、都督江州诸军事、征南将军、江州刺史，给鼓吹一部，南讨伯之。
伯之奔于魏。
时九江新罹军寇，民思反业，茂务农省役，百姓安之。
四年，魏侵汉中，茂受诏西讨，魏乃班师。
六年，迁尚书右仆射，常侍如故。
固辞不拜，改授侍中、中卫将军，领太子詹事。
七年，拜车骑将军，太子詹事如故。
八年，以本号开府仪同三司、丹阳尹，侍中如故。
时天下无事，高祖方信仗文雅，茂心颇怏怏，侍宴醉后，每见言色，高祖常宥而不之责也。
十一年，进位司空，侍中、尹如故。
茂辞京尹，改领中权将军。
茂性宽厚，居官虽无誉，亦为吏民所安。
居处方正，在一室衣冠俨然，虽仆妾莫见其惰容。
姿表瑰丽，须眉如画。出入朝会，每为众所瞻望。
明年，出为使持节、散骑常侍、骠骑将军、开府同三司之仪、都督江州诸军事、江州刺史。
视事三年，薨于州，时年六十。
高祖甚悼惜之，赙钱三十万，布三百匹。
诏曰： 旌德纪勋，哲王令轨；念终追远，前典明诰。
故使持节、散骑常侍、骠骑将军、开府仪同三司、江州刺史茂，识度淹广，器宇凝正。
爰初草昧，尽诚宣力，绸缪休戚，契阔屯夷。
方赖谋猷，永隆朝寄；奄至薨殒，朕用恸于厥心。
宜增礼数，式昭盛烈。
可赠侍中、太尉，加班剑二十人，鼓吹一部。
谥曰忠烈。 
初，茂以元勋，高祖赐以钟磬之乐。
茂在江州，梦钟磬在格，无故自堕，心恶之。
及觉，命奏乐。
既成列，钟磬在格，果无故编皆绝，堕地。
茂谓长史江诠曰： 此乐，天子所以惠劳臣也。
乐既极矣，能无忧乎！ 
俄而病，少日卒。
子贞秀嗣，以居丧无礼，为有司奏，徙越州。后有诏留广州，乃潜结仁威府中兵参军杜景，欲袭州城，刺史萧昂讨之。
景，魏降人，与贞秀同戮。
曹景宗，字子震，新野人也。
父欣之，为宋将，位至征虏将军、徐州刺史。
景宗幼善骑射，好畋猎。常与少年数十人泽中逐麞鹿，每众骑赴鹿，鹿马相乱，景宗于众中射之，人皆惧中马足，鹿应弦辄毙，以此为乐。
未弱冠，欣之于新野遣出州，以匹马将数人，于中路卒逢蛮贼数百围之。
景宗带百余箭，乃驰骑四射，每箭杀一蛮，蛮遂散走，因是以胆勇知名。
颇爱史书，每读《穰苴》、《乐毅传》，辄放卷叹息曰： 丈夫当如是！ 
辟西曹不就。
宋元徽中，随父出京师，为奉朝请、员外，迁尚书左民郎。
寻以父忧去职，还乡里。
服阕，刺史萧赤斧板为冠军中兵参军，领天水太守。
时建元初，蛮寇群动，景宗东西讨击，多所擒破。
齐鄱阳王锵为雍州，复以为征虏中兵参军，带冯翊太守督岘南诸军事，除屯骑校尉。
少与州里张道门厚善。
道门，齐车骑将军敬儿少子也，为武陵太守。
敬儿诛，道门于郡伏法，亲属故吏莫敢收，景宗自襄阳遣人船到武陵，收其尸骸，迎还殡葬，乡里以此义之。
建武二年，魏主托跋宏寇赭阳，景宗为偏将，每冲坚陷阵，辄有斩获，以勋除游击将军。
四年，太尉陈显达督众军北围马圈，景宗从之，以甲士二千设伏，破魏援托跋英四万人。
及克马圈，显达论功，以景宗为后，景宗退无怨言。
魏主率众大至，显达宵奔，景宗导入山道，故显达父子获全。
五年，高祖为雍州刺史，景宗深自结附，数请高祖临其宅。
时天下方乱，高祖亦厚加意焉。
永元初，表为冠军将军、竟陵太守。
及义师起，景宗聚众，遣亲人杜思冲劝先迎南康王于襄阳即帝位，然后出师，为万全计。
高祖不从，语在《高祖纪》。
高祖至竟陵，以景宗与冠军将军王茂济江，围郢城，自二月至于七月，城乃降。
复帅众前驱至南州，领马步军取建康。
道次江宁，东昏将李居士以重兵屯新亭，是日选精骑一千至江宁行顿，景宗始至，安营未立；且师行日久，器甲穿弊，居士望而轻之，因鼓噪前薄景宗。
景宗被甲驰战，短兵裁接，居士弃甲奔走，景宗皆获之，因鼓而前，径至皁荚桥筑垒。景宗又与王茂、吕僧珍掎角，破王珍国于大航。
茂冲其中坚，应时而陷，景宗纵兵乘之。
景宗军士皆桀黠无赖，御道左右，莫非富室，抄掠财物，略夺子女，景宗不能禁。
及高祖入顿新城，严申号令，然后稍息。
复与众军长围六门。
城平，拜散骑常侍、右卫将军，封湘西县侯，食邑一千六百户。
仍迁持节、都督郢、司二州诸军事、左将军、郢州刺史。
天监元年，进号平西将军，改封竟陵县侯。
景宗在州，鬻货聚敛。于城南起宅，长堤以东，夏口以北，开街列门，东西数里，而部曲残横，民颇厌之。
二年十月，魏寇司州，围刺史蔡道恭。
时魏攻日苦，城中负板而汲，景宗望门不出，但耀军游猎而已。
及司州城陷，为御史中丞任昉所奏。高祖以功臣寝而不治，征为护军。
既至，复拜散骑常侍、右卫将军。
五年，魏托跋英寇钟离，围徐州刺史昌义之。高祖诏景宗督众军援义之，豫州刺史韦睿亦预焉，而受景宗节度。
诏景宗顿道人洲，待众军齐集俱进。
景宗固启，求先据邵阳洲尾，高祖不听。
景宗欲专其功，乃违诏而进，值暴风卒起，颇有淹溺，复还守先顿。
高祖闻之，曰： 此所以破贼也。景宗不进，盖天意乎！
若孤军独往，城不时立，必见狼狈。
今得待众军同进，始大捷矣。 
及韦睿至，与景宗进顿邵阳洲，立垒去魏城百余步。
魏连战不能却，杀伤者十二三，自是魏军不敢逼。
景宗等器甲精新，军仪甚盛，魏人望之夺气。
魏大将杨大眼对桥北岸立城，以通粮运，每牧人过岸伐刍藁，皆为大眼所略。
景宗乃募勇敢士千余人，径渡大眼城南数里筑垒，亲自举筑。
大眼率众来攻，景宗与战破之，因得垒成。
使别将赵草守之，因谓为赵草城，是后恣刍牧焉。
大眼时遣抄掠，辄反为赵草所获。
先是，高祖诏景宗等逆装高舰，使与魏桥等，为火攻计。
令景宗与睿各攻一桥，睿攻其南，景宗攻其北。
六年三月，春水生，淮水暴长六七尺。
睿遣所督将冯道根、李文钊、裴邃、韦寂等乘舰登岸，击魏洲上军尽殪。
景宗因使众军皆鼓噪乱登诸城，呼声震天地，大眼于西岸烧营，英自东岸弃城走。
诸垒相次土崩，悉弃其器甲，争投水死，淮水为之不流。
景宗令军主马广，蹑大眼至濊水上，四十余里，伏尸相枕。
义之出逐英至洛口，英以匹马入梁城。
缘淮百余里，尸骸枕藉，生擒五万余人，收其军粮器械，积如山岳，牛马驴骡，不可胜计。
景宗乃搜军所得生口万余人，马千匹，遣献捷，高祖诏还本军，景宗振旅凯入，增封四百，并前为二千户，进爵为公。
诏拜侍中、领军将军，给鼓吹一部。
景宗为人自恃尚胜，每作书，字有不解，不以问人，皆以意造焉。
虽公卿无所推揖；惟韦睿年长，且州里胜流，特相敬重，同宴御筵，亦曲躬谦逊，高祖以此嘉之。
景宗好内，妓妾至数百，穷极锦绣。
性躁动，不能沈默，出行常欲褰车帷幔，左右辄谏以位望隆重，人所具瞻，不宜然。
景宗谓所亲曰： 我昔在乡里，骑快马如龙，与年少辈数十骑，拓弓弦作霹雳声，箭如饿鸱叫。
平泽中逐麞，数肋射之，渴饮其血，饥食其肉，甜如甘露浆。
觉耳后风生，鼻头出火，此乐使人忘死，不知老之将至。
今来扬州作贵人，动转不得，路行开车幔，小人辄言不可。
闭置车中，如三日新妇。
遭此邑邑，使人无气。 
为人嗜酒好乐，腊月于宅中，使作野虖逐除，遍往人家乞酒食。
本以为戏，而部下多剽轻，因弄人妇女，夺人财货。
高祖颇知之，景宗乃止。
高祖数宴见功臣，共道故旧，景宗醉后谬忘，或误称下官，高祖故纵之，以为笑乐。
七年，迁侍中、中卫将军、江州刺史。
赴任卒于道，时年五十二。
诏赙钱二十万，布三百匹，追赠征北将军、雍州刺史、开府仪同三司。谥曰壮。
子皎嗣。
柳庆远，字文和，河东解人也。
伯父元景，宋太尉。
庆远起家郢州主簿，齐初为尚书都官郎、大司马中兵参军、建武将军、魏兴太守。
郡遭暴水，流漂居民，吏请徙民祀城。
庆远曰： 天降雨水，岂城之所知。
吾闻江河长不过三日，斯亦何虑。 
命筑土而已。
俄而水过，百姓服之。
入为长水校尉，出为平北录事参军、襄阳令。
高祖之临雍州，问京兆人杜恽求州纲，恽举庆远。
高祖曰： 文和吾已知之，所问未知者耳。 
因辟别驾从事史。
齐方多难，庆远谓所亲曰： 方今天下将乱，英雄必起，庇民定霸，其吾君乎？ 
因尽诚协赞。
及义兵起，庆远常居帷幄为谋主。
中兴元年，西台选为黄门郎，迁冠军将军、征东长史。
从军东下，身先士卒。
高祖行营垒，见庆远顿舍严整，每叹曰： 人人若是，吾又何忧。 
建康城平，入为侍中，领前军将军，带淮陵、齐昌二郡太守。
城内尝夜失火，禁中惊惧，高祖时居宫中，悉敛诸钥，问 柳侍中何在 。庆远至，悉付之。
其见任如此。
霸府建，以为太尉从事中郎。
高祖受禅，迁散骑常侍、右卫将军，加征虏将军，封重安侯，食邑千户。
母忧去职，以本官起之，固辞不拜。
天监二年，迁中领军，改封云杜侯。
四年，出为使持节、都督雍、梁、南、北秦四州诸军事、征虏将军、宁蛮校尉、雍州刺史。
高祖饯于新亭，谓曰： 卿衣锦还乡，朕无西顾之忧矣。 
七年，征为护军将军，领太子庶子。
未赴职，仍迁通直散骑常侍、右卫将军，领右骁骑将军。
至京都，值魏宿预城请降，受诏为援，于是假节守淮阴。
魏军退。
八年，还京师，迁散骑常侍、太子詹事、雍州大中正。
十年，迁侍中、领军将军，给扶，并鼓吹一部。
十二年，迁安北将军、宁蛮校尉、雍州刺史。
庆远重为本州，颇历清节，士庶怀之。
明年春，卒，时年五十七。
诏曰： 念往笃终，前王令则；式隆宠数，列代恒规。
使持节、都督雍、梁、南、北秦四州郢州之竟陵司州之随郡诸军事、安北将军、宁蛮校尉、雍州刺史、云杜县开国侯柳庆远，器识淹旷，思怀通雅。
爰初草昧，预属经纶；远自升平，契阔禁旅。
重牧西籓，方弘治道，奄至殒丧，伤恸于怀。
宜追荣命，以彰茂勋。
可赠侍中、中军将军、开府仪同三司，鼓吹、侯如故。
谥曰忠惠。
赙钱二十万，布二百匹。 
及丧还京师，高祖出临哭。
子津嗣。
初，庆远从父兄卫将军世隆尝谓庆远曰： 吾昔梦太尉以褥席见赐，吾遂亚台司，适又梦以吾褥席与汝，汝必光我公族。 
至是，庆远亦继世隆焉。
陈吏部尚书姚察曰：王茂、曹景宗、柳庆远虽世为将家，然未显奇节。
梁兴，因日月末光，以成所志，配迹方、邵，勒勋钟鼎，伟哉！
昔汉光武全爱功臣，不过朝请、特进，寇、邓、耿、贾咸不尽其器力。
茂等迭据方岳，位终上将，君臣之际，迈于前代矣。
