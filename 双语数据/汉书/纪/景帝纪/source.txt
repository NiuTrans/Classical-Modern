孝景皇帝，文帝太子也。
母曰窦皇后。
后七年六月，文帝崩。
丁未，太子即皇帝位，尊皇太后薄氏曰太皇太后，皇后曰皇太后。
九月，有星孛于西方。
元年冬十月，诏曰： 盖闻古者祖有功而宗有德，制礼乐各有由。
歌者，所以发德也；舞者，所以明功也。
高庙酎，奏《武德》、《文始》《五行》之舞。
孝惠庙酎，奏《文始》、《五行》之舞。
孝文皇帝临天下，通关梁，不异远方；除诽谤，去肉刑，赏赐长老，收恤孤独，以遂群生；减耆欲，不受献，罪人不帑，不诛亡罪，不私其利也；除宫刑，出美人，重绝人之世也。
朕既不敏，弗能胜识。
此皆上世之所不及，而孝文皇帝亲行之。
德厚侔天地，利泽施四海，靡不获福。
明象乎日月，而庙乐不称，朕甚惧焉。
其为孝文皇帝庙为《昭德》这舞，以明休德。
然后祖宗之功德，施于万世，永永无穷，朕甚嘉之。
其与丞相、列侯、中二千石、礼官具礼仪奏。 
丞相臣嘉等奏曰： 陛下永思孝道，立《昭德》之舞以明孝文皇帝之盛德，皆臣嘉等愚所不及。
臣谨议：世功莫大于高皇帝，德莫盛于孝文皇帝。
高皇帝庙宜为帝者太祖之庙，孝文皇帝庙宜为帝者太宗之庙。
天子宜世世献祖宗之庙。
郡国诸侯宜各为孝文皇帝立太宗之庙。
诸侯王、列侯使者侍祠天子所献祖宗之庙。请宣布天下。 
制曰 可 。
春正月，诏曰： 间者岁比不登，民多乏食，夭绝天年，朕甚痛之。
郡国或硗狭，无所农桑系畜；或地饶广，荐草莽，水泉利，而不得徙。
其议民欲徙宽大地者，听之。 夏四月，赦天下。赐民爵一级。
遣御史大夫青翟至代下与匈奴和亲。
五月，令田半租。
秋七月，诏曰： 吏受所监临，以饮食免，重；受财物，贱买贵卖，论轻。
廷尉与丞相更议著令。 
廷尉信谨与丞相议曰： 吏及诸有秩受其官属所监、所治、所行、所将，其与饮食，计偿费，勿论。
它物，若买故贱，卖故贵，皆坐臧为盗，没入臧县官。
吏迁徙免罢，受其故官属所将监治送财物，夺爵为士伍，免之。
无爵，罚金二斤，令没入所受。
有能捕告，畀其所受臧。 
二年冬十二月，有星孛于西南。
令天下男子年二十始傅。
春三月，立皇子德为河间王，阏为临江王，馀为淮阳王，非为汝南王，彭祖为广川王，发为长沙王。
夏四月壬午，太皇太后崩。
六月，丞相嘉薨。
封故相国萧何孙系为列侯。
秋，与匈奴和亲。
三年冬十二月，诏曰： 襄平侯嘉子恢说不孝，谋反，欲以杀嘉，大逆无道。
其赦嘉为襄平侯，及妻子当坐者复故爵。论恢说及妻子如法。 
春正月，淮阳王宫正殿灾。
吴王濞、胶西王卬、楚王戊、赵王遂、济南王辟光、菑川王贤、胶东王雄渠皆举兵反。
大赦天下。
遣太尉亚夫、大将军窦婴将兵击之。
斩御史大夫晁错以谢七国。
二月壬子晦，日有蚀之。
诸将破七国，斩首十余万级。
追斩吴王濞于丹徒。
胶西王卬、楚王戊、赵王遂、济南王辟光、菑川王贤、胶东王雄渠皆自杀。
夏六月，诏曰： 乃者吴王濞等为逆，起兵相胁，诖误吏民，吏民不得已。
今濞等已灭，吏民当坐濞等及逋逃亡军者，皆赦之。
楚元王子艺等与濞等为逆，朕不忍加法，除其籍，毋令污宗室。 
立平陆侯刘礼为楚王，续元王后。
立皇子端为胶西王，胜为中山王。赐民爵一级。
四年春，复置诸关用传出入。
夏四月己巳，立皇子荣为皇太子，彻为胶东王。
六月，赦天下，赐民爵一级。
秋七月，临江王阏薨。
十月戊戌晦，日有蚀之。
五年春正月，作阳陵邑。
夏，募民徙阳陵，赐钱二十万。
遣公主嫁匈奴单于。
六年冬十二月，雷，霖雨。
秋九月，皇后薄氏废。
七年冬十一月庚寅晦，日有蚀之。
春正月，废皇太子荣为临江王。
二月，罢太尉官。
夏四月乙巳，立皇后王氏。
丁巳，立胶东王彻为皇太子。
赐民为父后者爵一级。
中元年夏四月，赦天下，赐民爵一级。封故御史大夫周苛、周昌孙子为列侯。
二年春二月，令诸侯王薨、列侯初封及之国，大鸿胪奏谥、诔、策。
列侯薨及诸侯太傅初除之官，大行奏谥、诔、策。
王薨，遣光禄大夫吊襚、祠、赗，视丧事，因立嗣子。
列侯薨，遣太中大夫吊祠，视丧事，因立嗣。
其葬，国得发民挽丧、穿、复土，治坟无过三百人毕事。
匈奴入燕。
改磔曰弃市，勿复磔。
三月，临江王荣坐侵太宗庙地，征诣中尉，自杀。
夏四月，有星孛于西北。
立皇子越为广川王，寄为胶东王。
秋七月，更郡守为太守，郡尉为都尉。
九月，封故楚、赵傅、相、内史前死事者四人子皆为列侯。
甲戌晦，日有蚀之。
三年冬十一月，罢诸侯御史大夫官。
春正月，皇太后崩。
夏，旱，禁酤酒。
戊戌晦，日有蚀之。
立皇子乘为清河王。
四年春三月，起德阳宫。
御史大夫绾奏禁马高五尺九寸以上，齿未平，不得出关。
夏，蝗。
秋，赦徒作阳陵者死罪；欲腐者，许之。
十月戊午，日有蚀之。
五年夏，立皇子舜为常山王。
六月，赦天下，赐民爵一级。
秋八月己酉，未央宫东阙灾。
更名诸侯丞相为相。
九月，诏曰： 法令度量，所以禁暴止邪也。
狱，人之大命，死者不可复生。
吏或不奉法令，以货赂为市，朋党比周，以苛为察，以刻为明，令亡罪者失职，朕甚怜之。
有罪者不伏罪，奸法为暴，甚亡谓也。
诸狱疑，若虽文致于法而于人心不厌者，辄谳之。 
六年冬十月，行幸雍，郊五畤。
十二月，改诸官名。
定铸钱伪黄金弃市律。
春三月，雨雪。
夏四月，梁王薨。分梁为五国，立孝王子五人皆为王。
五月，诏曰： 夫吏者，民之师也。
车驾、衣服宜称。
吏六百石以上，皆长吏也。亡度者、或不吏服出入闾里，与民亡异。
令长吏二千石车朱两轓；千石至六百石朱左轓。
车骑从者不称其官衣服、下吏出入闾巷亡吏体者，二千石上其官属，三辅举不如法令者，皆上丞相御史请之。 
先是，吏多军功，车、服尚轻，故为设禁，又惟酷吏奉宪失中，乃诏有司减笞法，定棰令。
语在《刑法志》。
六月，匈奴入雁门，至武泉，入上郡，取苑马。吏卒战死者二千人。
秋七月，辛亥晦，日有蚀之。
后元年春正月，诏曰： 狱，重事也。人有智愚，官有上下。
狱疑者谳有司，有司所不能决，移廷尉。
有令谳而后不当，谳者不为失。
欲令治狱者务先宽。 
三月，赦天下，赐民爵一级，中二千石、诸侯相爵右庶长。
夏，大酺五日，民得酤酒。
五月，地震。
秋七月乙巳晦，日有蚀之。
条侯周亚夫下狱死。
二年冬十月，省彻侯之国。
春，匈奴入雁门，太守冯敬与战死。
发车骑材官屯。
春，以岁不登，禁内郡食马粟，没入之。
夏四月，诏曰： 雕文刻镂，伤农事者也；锦绣纂组，害女红者也。
农事伤则饥之本也，女红害则寒之原也。
夫饥寒并至，而能亡为非者寡矣。
朕亲耕，后亲桑，以奉宗庙粢盛、祭服，为天下先；不受献，减太官，省徭赋，欲天下务农蚕，素有畜积，以备灾害。
强毋攘弱，众毋暴寡；老耆以寿终，幼孤得遂长。
今，岁或不登，民食颇寡，其咎安在？
或诈伪为吏，吏以货赂为市，渔夺百姓，侵牟万民。
县丞，长吏也，奸法与盗盗，甚无谓也。
其令二千石各修其职；不事官职、耗乱者，丞相以闻，请其罪。
布告天下，使明知朕意。 
五月，诏曰： 人不患其不知，患其为诈也；不患其不勇，患其为暴也；不患其不富，患其亡厌也。
其唯廉士，寡欲易足。
今訾算十以上乃得官，廉士算不必众。
有市籍不得官，无訾又不得官，朕甚愍之。
訾算四得官，亡令廉士久失职，贪夫长利。 
秋，大旱。
三年春正月，诏曰： 农，天下之本也。
黄金、珠玉，饥不可食，寒不可衣，以为币用，不识其终始。
间岁或不登，意为末者众，农民寡也。
其令郡国务劝农桑，益种树，可得衣食物。
吏发民若取庸采黄金、珠玉者，坐臧为盗。
二千石听者，与同罪。 
皇太子冠，赐民为父后者爵一级。
甲子，帝崩于未央宫。
遗诏赐诸侯王、列侯马二驷，吏二千石黄金二斤，吏民户百钱。
出宫人归其家，复终身。
二月癸酉，葬阳陵。
赞曰：孔子称 斯民，三代之所以直道而行也 ，信哉！
周、秦之敝，罔密文峻，而奸轨不胜。
汉兴，扫除烦苛，与民休息。
至于孝文，加之以恭俭，孝景遵业，五六十载之间，至于移风易俗，黎民醇厚。
周云成、康，汉言文、景，美矣！
