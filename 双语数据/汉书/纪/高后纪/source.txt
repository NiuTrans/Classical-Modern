高皇后吕氏，生惠帝。佐高祖定天下，父兄及高祖而侯者三人。
惠帝即位，尊吕后为太后。
太后立帝姊鲁元公主女为皇后，无子，取后宫美人子名之以为太子。
惠帝崩，太子立为皇帝，年幼，太后临朝称制，大赦天下。
乃立兄子吕台、产、禄、台子通四人为王，封诸吕六人为列侯。
语在《外戚传》。
元年春正月，诏曰： 前日孝惠皇帝言欲除三族罪、妖言令，议未决而崩。
今除之。 
二月，赐民爵，户一级。
初置孝弟力田二千石者一人。
夏五月丙申，赵王宫丛台灾。
立孝惠后宫子强为淮阳王，不疑为恒山王，弘为襄城侯，朝为轵侯，武为壶关侯。
秋，桃李华。
二年春，诏曰： 高皇帝匡饬天下，诸有功者皆受分弟为列侯，万民大安，莫不受休德。
朕思念至于久远而功名不著，亡以尊大谊，施后世。
今欲差次列侯功以定朝位，臧于高庙，世世勿绝，嗣子各袭其功位。其与列侯议定奏之。 
丞相臣平言： 谨与绛侯臣勃、曲周侯臣商、颍阴侯臣婴、安国侯臣陵等议：列侯幸得赐餐钱奉邑，陛下加惠，以功次定朝位，臣请臧高庙。 
奏可。
春正月乙卯，地震，羌道、武都道山崩。
夏六月丙戌晦，日有蚀之。
秋七月，恒山王不疑薨。行八铢钱。
三年夏，江水、汉水溢，流民四千余家。
秋，星昼见。
四年夏，少帝自知非皇后子，出怨言，皇太后幽之永巷。
诏曰： 凡有天下治万民者，盖之如天，容之如地；上有欢心以使百姓，百姓欣然以事其上，欢欣交通而天下治。
今皇帝疾久不已，乃失惑昏乱，不能继嗣奉宗庙，守祭祀，不可属天下。
其议代之。 
群臣皆曰： 皇太后为天下计，所以安宗庙、社稷甚深。
顿首奉诏。 
五月丙辰，立恒山王弘为皇帝。
五年春，南越王尉佗自称南武帝。
秋八月，淮阳王强薨。
九月，发河东、上党骑屯北地。
六年春，星昼见。
夏四月，赦天下。
秩长陵令二千石。
六月，城长陵。
匈奴寇狄道，攻阿阳。
行五分钱。
七年冬十二月，匈奴寇狄道，略二千余人。
春正月丁丑，赵王友幽死于邸。
己丑晦，日有蚀之，既。
以梁王吕产为相国，赵王禄为上将军。
立营陵侯刘泽为琅邪王。
夏五月辛未，诏曰： 昭灵夫人，太上皇妃也；武哀侯、宣夫人，高皇帝兄姊也。
号谥不称，其议尊号。 
丞相臣平等请尊昭灵夫人曰昭灵后，武哀侯曰武哀王，宣夫人曰昭哀后，六月，赵王恢自杀。
秋九月，燕王建薨。
南越侵盗长沙，遣隆虑侯灶将兵击之。
八年春，封中谒者张释卿为列侯。
诸中官、宦者令、丞皆赐爵关内侯，食邑。
夏，江水、汉水溢，流万余家。
秋七月辛巳，皇太后崩于未央宫。遗诏赐诸侯王各千金，将、相、列侯下至郎吏各有差。大赦天下。
上将军禄、相国产颛兵秉政，自知背高皇帝约，恐为大臣、诸侯王所诛，因谋作乱。
时齐悼惠王子朱虚侯章在京师，以禄女为妇，知其谋，乃使人告兄齐王，令发兵西。
章欲与太尉勃、丞相平为内应，以诛诸吕。
齐王遂发兵，又诈琅邪王泽发其国兵，并将而西。
产、禄等遣大将军灌婴将兵击之。
婴至荥阳，使人谕齐王与连和，待吕氏变而共诛之。
太尉勃与丞相平谋，以曲周侯郦商子寄与禄善，使人劫商令寄绐说禄曰： 高帝与吕后共定天下，刘氏所立九王，吕氏所立三王，皆大臣之议。
事已布告诸侯王，诸侯王以为宜。
今太后崩，帝少，足下不急之国守籓，乃为上将将兵留此，为大臣诸侯所疑。
何不速归将军印，以兵属太尉，请梁王亦归相国印，与大臣盟而之国？
齐兵必罢，大臣得安，足下高枕而王千里，此万世之利也。 
禄然其计，使人报产及诸吕老人。
或以为不便，计犹豫未有所决。
禄信寄，与俱出游，过其姑吕嬃。
嬃怒曰： 汝为将而弃军，吕氏今无处矣！ 
乃悉出珠玉、宝器散堂下，曰： 无为它人守也！ 
八月庚申，平阳侯窋行御史大夫事，见相国产计事。
郎中令贾寿使从齐来，因数产曰： 王不早之国，今虽欲行，尚可得邪？ 
具以灌婴与齐、楚合从状告产。
平阳侯窋闻其语，驰告丞相平、太尉勃。
勃欲入北军，不得入。襄平侯纪通尚符节，乃令持节矫内勃北军。
勃复令郦寄、典客刘揭说禄，曰： 帝使太尉守北军，欲令足下之国，急归将印，辞去。不然，祸且起。 
禄遂解印属典客，而以兵授太尉勃。
勃入军门，行令军中曰： 为吕氏右袒，为刘氏左袒。 
军皆左袒。
勃遂将北军。
然尚有南军，丞相平召朱虚侯章佐勃。勃令章监军门，令平阳侯告卫尉，毋内相国产殿门。
产不知禄已去北军，入未央宫欲为乱。
殿门弗内，徘徊往来。
平阳侯驰语太尉勃，勃尚恐不胜，未敢诵言诛之，乃谓朱虚侯章曰： 急入宫卫帝。 
章从勃请卒千人，入未央宫掖门，见产廷中。
餔时，遂击产，产走。
天大风，从官乱，莫敢斗者。
逐产，杀之郎中府吏舍厕中。
章已杀产，帝令谒者持节劳章。章欲夺节，谒者不肯，章乃从与载，因节信驰斩长乐卫尉吕更始。
还入北军，复报太尉勃。
勃起拜贺章，曰： 所患独产，今已诛，天下定矣。 
辛酉，斩吕禄，笞杀吕嬃。
分部悉捕吕男女，无少长皆斩之。
大臣相与阴谋，以为少帝及三弟为王者皆非孝惠子，复共诛之，尊立文帝。语在周勃、高五王《传》。
赞曰：孝惠、高后之时，海内得离战国之苦，君臣俱欲无为，故惠帝拱己，高后女主制政，不出房闼，而天下晏然，刑罚罕用，民务稼穑，衣食滋殖。
