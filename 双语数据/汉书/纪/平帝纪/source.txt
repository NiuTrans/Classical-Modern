孝平皇帝，元帝庶孙，中山孝王子也。
母曰卫姬。
年三岁嗣立为王。
元寿二年六月，哀帝崩，太皇太后诏曰： 大司马贤年少，不合众心。其上印、绶，罢。 
贤即日自杀。
新都侯王莽为大司马，领尚书事。秋七月，遣车骑将军王舜、大鸿胪左咸使持节迎中山王。
辛卯，贬皇太后赵氏为孝成皇后，退居北宫，哀帝皇后傅氏退居桂宫。
孔乡侯傅晏、少府董恭等皆免官爵，徙合浦。
九月辛卯，中山王即皇帝位，谒高庙，大赦天下。
帝年九岁，太皇太后临朝，大司马莽秉政，百官总己以听于莽。
诏曰： 夫赦令者，将与天下更始，诚欲令百姓改行洁己，全其性命也。
往者有司多举奏赦前事，累增罪过，诛陷亡辜，殆非重信慎刑，洒心自新之意也。
及选举者，其历职更事有名之士，则以为难保，废而弗举，甚谬于赦小过举贤材之义。
诸有臧及内恶未发而荐举者，勿案验。
令士厉精乡进，不以小疵妨大材。
自今以来，有司无得陈赦前事置奏上。
有不如诏书为亏恩，以不道论。
定著令，布告天下，使明知之。 
元始元年春正月，越裳氏重译献白雉一，黑雉二，诏使三公以荐宗庙。
群臣奏言大司马莽功德比周公，赐号安汉公，及太师孔光等皆益封。语在《莽传》。
赐天下民爵一级，吏在位二百石以上，一切满秩如真。
立故东平王云太子开明为王，故桃乡顷侯子成都为中山王。
封宣帝耳孙信等三十六人皆为列侯。
太仆王恽等二十五人前议定陶傅太后尊号，守经法，不阿指从邪；右将军孙建爪牙大臣，大鸿胪咸前正议不阿，后奉节使迎中山王；及宗正刘不恶、执金吾任岑、中郎将孔永、尚书令姚恂、沛郡太守石诩，皆以前与建策，东迎即位，奉事周密勤劳，赐爵关内侯，食邑各有差。
赐帝征即位所过县邑吏二千石以下至佐史爵，各有差。
又令诸侯王、公、列侯、关内侯亡子而有孙若子同产子者，皆得以为嗣。
公、列侯嗣子有罪，耐以上先请。
宗室属未尽而以罪绝者，复其属。其为吏举廉佐史，补四百石。
天下吏比二千石以上年老致仕者，参分故禄，以一与之，终其身。
遣谏大夫行三辅，举籍吏民，以元寿二年仓卒时横赋敛者，偿其直。
义陵民冢不妨殿中者勿发。
天下吏民亡得置什器储偫。
二月，置羲和官，秩二千石；外史、闾师，秩六百石。
班教化，禁淫祀，放郑声。
乙未，义陵寝神衣在柙中，丙申旦，衣在外床上，寝令以急变闻。
用太牢祠。
夏五月丁巳朔，日有蚀之。
大赦天下。
公卿、将军、中二千石举敦厚能直言者各一人。
六月，使少府左将军丰赐帝母中山孝王姬玺书，拜为中山孝王后。
赐帝舅卫宝、宝弟玄爵关内侯。
赐帝女弟四人号皆曰君，食邑各二千户。
封周公后公孙相如为褒鲁侯，孔子后孔均为褒成侯，奉其祀。
追谥孔子曰褒成宣尼公。
罢明光宫及三辅驰道。
天下女徒已论，归家，顾山钱月三百。
复贞妇，乡一人。
置少府海丞、果丞各一人；大司农部丞十三人，人部一州，劝农桑。
太皇太后省所食汤沐邑十县，属大司农，常别计其租入，以赡贫民。
秋九月，赦天下徒。
以中山苦陉县为中山孝王后汤沐邑。
二年春，黄支国献犀牛。
诏曰： 皇帝二名，通于器物，今更名，合于古制。使太师光奉太牢告祠高庙。 
夏四月，立代孝王玄孙之子如意为广宗王，江都易王孙盱台侯宫为广川王，广川惠王曾孙伦为广德王。
封故大司马博陆侯霍光从父昆弟曾孙阳、宣平侯张敖玄孙庆忌、绛侯周勃玄孙共、舞阳侯樊哙玄孙之子章皆为列侯，复爵。
赐故曲周侯郦商等后玄孙郦明友等百一十三人爵关内侯，食邑各有差。
郡国大旱，蝗，青州尤甚，民流亡。
安汉公、四辅、三公、卿大夫、吏民为百姓困乏献其田宅者二百三十人，以口赋贫民。
遣使者捕蝗，民捕蝗诣吏，以石、斗受钱。天下民赀不满二万及被灾之郡不满十万，勿租税。
民疾疫者，舍空邸第，为置医药。
赐死者一家六尸以上葬钱五千，四尸以上三千，二尸以上二千。
罢安定呼池苑，以为安民县，起官寺市里，募徙贫民，县次给食。
至徙所，赐田宅什器，假与犁、牛、种、食。
又起五里于长安城中，宅二百区，以居贫民。
秋，举勇武有节明兵法，郡一人，诣公车。
九月戊申晦，日有蚀之。赦天下徒。
使谒者大司马掾四十四人持节行边兵。
遣执金吾侯陈茂假以钲鼓，募汝南、南阳勇敢吏士三百人，谕说江湖贼成重等二百余人皆自出，送家在所收事。重徙云阳，赐公田宅。
冬，中二千石举治狱平，岁一人。
三年春，诏有司为皇帝纳采安汉公莽女。
语在《莽传》。
又诏光禄大夫刘歆等杂定婚礼。四辅、公卿、大夫、博士、郎、吏家属皆以礼娶，亲迎立轺并马。
夏，安汉公奏车服制度，吏民养生、送终、嫁娶、奴婢、田宅、器械之品。
立官稷及学官：郡国曰学，县、道、邑、侯国曰校，校、学置经师一人；乡曰庠，聚曰序，序、痒置《孝经》师一人。
阳陵任横等自称将军，盗库兵，攻官寺，出囚徒。
大司徒掾督逐，皆伏辜。
安汉公世子宇与帝外家卫氏有谋。宇下狱死，诛卫氏。
四年春正月，郊祀高祖以配天，宗祀孝文以配上帝。
改殷绍嘉公曰宋公，周承休公曰郑公。
诏曰： 盖夫妇正则父子亲，人伦定矣。
前诏有司复贞妇，归女徒，诚欲以防邪辟，全贞信。
及眊掉之人刑罚所不加，圣王之所以制也。
惟苛暴吏多拘系犯法者亲属，妇女老弱，构怨伤化，百姓苦之。
其明敕百僚，妇女非身犯法，及男子年八十以上七岁以下，家非坐不道，诏所名捕，它皆无得系。
其当验者，即验问。
定著令。 
二月丁未，立皇后王氏，大赦天下。
遣太仆王恽等八人置副，假节，分行天下，览观风俗。
赐九卿已下至六百石、宗室有属籍者爵，自五大夫以上各有差。
赐天下民爵一级，鳏、寡、孤、独、高年帛。
夏，皇后见于高庙。加安汉公号曰 宰衡 。赐公太夫人号曰功显君。
封公子安、临皆为列侯。
安汉公奏立明堂、辟雍。
尊孝宣庙为中宗，孝元庙为高宗，天子世世献祭。
置西海郡，徙天下犯禁者处之。
梁王立有罪，自杀。
分京师置前辉光、后丞烈二郡。
更公卿、大夫、八十一元士官名、位次及十二州名。
分界郡国所属，罢、置、改易，天下多事，吏不能纪。
冬，大风吹长安城东门屋瓦且尽。
五年春正月，祫祭明堂。诸侯王二十八人、列侯百二十人、宗室子九百余人征助祭。
礼毕，皆益户，赐爵及金、帛，增秩、补吏，各有差。
诏曰： 盖闻帝王以德抚民，其次亲亲以相及也。
昔尧睦九族，舜惇叙之。
朕以皇帝幼年，且统国政，惟宗室子皆太祖高皇帝子孙及兄弟吴顷、楚元之后，汉元至今，十有余万人，虽有王侯这属，莫能相纠，或陷入刑罪，教训不至之咎也。
传不云乎？ 君子笃于亲，则民兴于仁。 
其为宗室，自太上皇以来族亲，各以世氏，郡国置宗师以纠之，致教训焉。
二千石选有德义者以为宗师。
考察不从教令有冤失职者，宗师得因邮亭书言宗信，请以闻。
常以岁正月赐宗师帛各十匹。 
羲和刘歆等四人使治明堂、辟雍，令汉与文王灵台、周公作洛同符。
太仆王恽等八人使行风俗，宣明德化，万国齐同。皆封为列侯。
征天下通知逸经、古记、天文、历算、钟律、小学、《史篇》、方术、《本草》及以《五经》、《论语》、《孝经》、《尔雅》教授者，在所为驾一封轺传，遣诣京师。至者数千人。
闰月，立梁孝王玄孙之耳孙音为王。
冬十二月丙午，帝崩于未央宫。
大赦天下。有司议曰： 礼，臣不殇君。
皇帝年十有四岁，宜以礼敛，加元服。 
奏可。
葬康陵。
诏曰： 皇帝仁惠，无不顾哀，每疾一发，气辄上逆，害于言语，故不及有遗诏。
其出媵妾，皆归家得嫁，如孝文明故事。 
赞曰：孝平之世，政自莽出，褒善显功，以自尊盛。
观其文辞，方外百蛮，亡思不服；休征嘉应，颂声并作。
至乎变异见于上，民怨于下，莽亦不能文也。
