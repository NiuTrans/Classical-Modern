孝景皇帝十四男。
王皇后生孝武皇帝。
栗姬生临江闵王荣、河间献王德、临江哀王阏。
程姬生鲁共王馀、江都易王非、胶西于王端。
贾夫人生赵敬肃王彭祖、中山靖王胜。
唐姬生长沙定王发。
王夫人生广川惠王越、胶东康王寄、清河哀王乘、常山宪王舜。
河间献王德以孝景前二年立，修学好古，实事求是。
从民得善书，必为好写与之，留其真，加金帛赐以招之。
繇是四方道术之人不远千里，或有先祖旧书，多奉以奏献王者，故得书多，与汉朝等。
是时，淮南王安亦好书，所招致率多浮辩。
献王所得书皆古文先秦旧书，《周官》、《尚书》、《礼》、《礼记》、《孟子》、《老子》之属，皆经传说记，七十子之徒所论。
其学举六艺，立《毛氏诗》、《左氏春秋》博士。
修礼乐，被服儒术，造次必于儒者。
山东诸儒多从而游。
武帝时，献王来朝，献雅乐，对三雍宫及诏策所问三十余事。
其对推道术而言，得事之中，文约指明。
立二十六年薨。
中尉常丽以闻，曰： 王身端行治，温仁恭俭，笃敬爱下，明知深察，惠于鳏寡。 
大行令奏： 谥法曰 聪明睿智曰献 ，宜谥曰献王。 
子共王不害嗣，四年薨。
子刚王堪嗣，十二年薨。
子顷王授嗣，十七年薨。
子孝王庆嗣，四十三年薨。
子元嗣。
元取故广陵厉王、厉王太子及中山怀王故姬廉等以为姬。
甘露中，冀州刺史敞奏元，事下廷尉，逮召廉等。
元迫胁凡七人，令自杀。
有司奏请诛元，有诏 削二县，万一千户 。
后元怒少史留贵，留贵逾垣出，欲告元，元使人杀留贵母。
有司奏元残贼不改，不可君国子民。
废勿王，处汉中房陵。
居数年，坐与妻若其乘朱轮车，怒若，又笞击，令自髡。
汉中太守请治，病死。
立十七年，国除。
绝五岁，成帝建始元年，复立元弟上郡库令良，是为河间惠王。
良修献王之行，母太后薨，服丧如礼。
哀帝下诏褒扬曰： 河间王良，丧太后三年，为宗室仪表，其益封万户。 
二十七年薨。
子尚嗣，王莽时绝。
临江哀王阏以孝景前二年立，三年薨。无子，国除为郡。
临江闵王荣以孝景前四年为皇太子，四岁废为临江王。
三岁，坐侵庙壖地为为宫，上征荣。
荣行，祖于江陵北门，既上车，轴折车废。
江陵父老流涕窃言曰： 吾王不反矣！ 
荣至，诣中尉府对簿。
中尉郅都簿责讯王，王恐，自杀。
葬蓝田，燕数万衔土置冢上。百姓怜之。
荣最长，亡子，国除。
地入于汉，为南郡。
鲁恭王馀以孝景前二年立为淮阳王。
吴、楚反破后，以孝景前三年徙王鲁。
好治宫室、苑囿、狗马，季年好音，不喜辞。
为人口吃难言。
二十八年薨。
子安王光嗣，初好音乐舆马，晚节遴，唯恐不足于财。
四十年薨。子孝王庆忌嗣，三十七年薨。
子顷王劲嗣，二十八薨。
子文王睃嗣，十八年薨，亡子，国除。
哀帝建平三年，复立顷王子睃弟郚乡侯闵为王。
王莽时绝。
恭王初好治宫室，坏孔子旧宅以广其宫，闻钟磬琴瑟之声，遂不敢复坏，于其壁中得古文经传。
江都易王非以孝景前二年立为汝南王。
吴、楚反时，非年十五，有材气，上书自请击吴。
景帝赐非将军印，击吴。
吴已破，徙王江都，治故吴国，以军功赐天子旗。
元光中，匈奴大入汉边，非上书愿击匈奴，上不许。
非好气力，治宫馆，招四方豪杰，骄奢甚。
二十七年薨，子建嗣。
建为太子时，邯郸人梁蚡持女欲献之易王，建闻其美，私呼之，因留不出。
蚡宣言曰： 子乃与其公争妻！ 
建使人杀蚡。蚡家上书，下廷尉考，会赦，不治。
易王薨未葬，建居服舍，召易王所爱美人淖姬等凡十人与奸。
建女弟徵臣为盖侯子妇，以易王丧来归，建复与奸。
建异母弟定国为淮阳侯，易王最小子也，其母幸立之，具知建事，行钱使男子荼恬上书告建淫乱，不当为后。
事下廷尉，廷尉治恬受人钱财为上书，论弃市。
建罪不治。
后数使使至长安迎徵臣，鲁恭王太后闻之，遗徵臣书曰： 国中口语籍籍，慎无复至江都。 
后建使谒者吉请问共太后，太后泣谓吉： 归以吾言谓而王，王前事漫漫，今当自谨，独不闻燕、齐事乎？
言吾为而王泣也！
吉归，致共太后语，建大怒，击吉，斥之。 
建游章台宫，令四女子乘小船，建以足蹈覆其船，四人皆溺，二人死。
后游雷波，天大风，建使郎二人乘小船入波中。
船覆，两郎溺，攀船，乍见乍没。建临观大笑，令皆死。
宫人姬八子有过者，辄令裸立击鼓，或置树上，久者三十日乃得衣；或髡钳以铅杵舂，不中程，辄掠；或纵狼令啮杀之，建观而大笑；或闭不食，令饿死。
凡杀不辜三十五人。
建欲令人与禽兽交而生子，强令宫人裸而四据，与羝羊及狗交。
专为淫虐，自知罪多，国中多欲告言者，建恐诛，心内不安，与其后成光共使越婢下神，祝诅上。
与郎中令等语怨望： 汉廷使者即复来覆我，我决不独死！ 
建亦颇闻淮南、衡山阴谋，恐一日发，为所并，遂作兵器。
号王后父胡应为将军。
中大夫疾有材力，善骑射，号曰灵武君。
作治黄屋盖，刻皇帝玺，铸将军、都尉金银印，作汉使节二十、绶千余，具置军官品员及拜爵封侯之赏，具天下之舆地及军陈图。
遗人通越繇王闽侯，遗以锦帛奇珍，繇王闽侯亦遗建荃、葛、珠玑、犀甲、翠羽、蝯熊奇兽，数通使往来，约有急相助。
及淮南事发，治党与，颇连及建，建使人多推金钱绝其狱。
后复谓近臣曰： 我为王，诏狱岁至，生又无欢怡日，壮士不坐死，欲为人所不能为耳。 
建时佩其父所赐将军印，载天子旗出。
积数岁，事发觉，汉遣丞相长史与江都相杂案，索得兵器、玺、绶、节反具，有司请捕诛建。
制曰： 与列侯吏二千石博士议。 
议皆曰： 建失臣子道，积久，辄蒙不忍，遂谋反逆。
所行无道，虽桀、纣恶不至于此。
天诛所不赦，当以谋反法诛。 
有诏宗正、廷尉即问建。
建自杀，后成光等皆弃市。
六年国除，地入于汉，为广陵郡。
绝百二十一年，平帝时新都侯王莽秉政，兴灭继绝，立建弟盱眙侯子宫为广陵王，奉易王后。
莽篡，国绝。
胶西于王端，孝景前三年立。
为人贼盭，又阴痿，一近妇人，病数月。
有所爱幸少年，以为郎。郎与后宫乱，端禽灭之，及杀其子母。
数犯法，汉公卿数请诛端，天子弗忍，而端所为滋甚。
有司比再请，削其国，去太半。
端心愠，遂为无訾省。
府库坏漏，尽腐财物，以巨万计，终不得收徙。
令吏毋得收租赋。
端皆去卫，封其宫门，从一门出入。
数变名姓，为布衣，之它国。
相二千石至者，奉汉法以治，端辄求其罪告之，亡罪者诈药杀之。
所以设诈究变，强足以距谏，知足以饰非。
相二千石从王治，则汉绳以法。
故胶西小国，而所杀伤二千石甚众。
立四十七年薨，无子，国除。地入于汉，为胶西郡。
赵敬肃王彭祖以孝景前二年立为广川王。
赵王遂反破后，徙王赵。
彭祖为人巧佞，卑谄足共，而心刻深，好法律，持诡辩以中人。
多内宠姬及子孙。
相二千石欲奉汉法以治，则害于王家。
是以每相二千石至，彭祖衣帛布单衣，自行迎除舍，多设疑事以诈动之，得二千石失言，中忌讳，辄书之。
二千石欲治者，则以此迫劫；不听，乃上书告之，及污以奸利事。
彭祖立六十余年，相二千石无能满二岁，辄以罪去，大者死，小者刑。以故二千石莫敢治，而赵王擅权。
使使即县为贾人榷会，入多于国租税。
以是赵王家多金钱，然所赐姬诸子，亦尽之矣。
彭祖不好治宫室禨祥，好为吏。
上书愿督国中盗贼。
常夜从走卒行徼邯郸中。
诸使过客，以彭祖险陂，莫敢留邯郸。
久之，太子丹与其女弟及同产姊奸。
江充告丹淫乱，又使人椎埋攻剽，为奸甚众。
武帝遣使者发吏卒捕丹，下魏郡诏狱，治罪至死。
彭祖上书冤讼丹，愿从国中勇敢击匈奴，赎丹罪，上不许。
久之，竟赦出。
后彭祖入朝，因帝姊平阳、隆虑公主求复立丹为太子，上不许。
彭祖取江都易王宠姬，王建所奸淖姬者，甚爱之，生一男，号淖子。
彭祖以征和元年薨，谥敬肃王。
彭祖薨时，淖姬兄为汉宦者，上召问： 淖子何如？ 
对曰： 为人多欲。 
上曰： 多欲不宜君国子民。 
问武始侯昌，曰： 无咎无誉。 上曰： 如是可矣。 
遣使者立昌，是为顷王，十九年薨。
子怀王尊嗣，五年薨。
无子，绝二岁。
宣帝立尊弟高，是为哀王，数月薨。
子共王充嗣，五十六年薨。
子隐嗣，王莽时绝。
初，武帝复以亲亲故，立敬肃王小子偃为平干王，是为顷王，十一年薨。
子缪王元嗣，二十五年薨。
大鸿胪禹奏： 元前以刃贼杀奴婢，子男杀谒者，为刺史所举奏，罪名明白。
病先令，令能为乐奴婢从死，迫胁自杀者凡十六人，暴虐不道。
故《春秋》之义，诛君之子不宜立。
元虽未伏诛，不宜立嗣。 
奏可，国除。
中山靖王胜以孝景前三年立。
武帝初即位，大臣惩吴、楚七国行事，议者多冤晁错之策，皆以诸侯连城数十，泰强，欲稍侵削，数奏暴其过惩。
诸侯王自以骨肉至亲，先帝所以广封连城，犬牙相错者，为盘石宗也。
今或无罪，为臣下所侵辱，有司吹毛求疵，笞服其臣，使证其君，多自以侵冤。
建元三年，代王登、长沙王发、中山王胜、济川王明来朝，天子置酒，胜闻乐声而泣。问其故，胜对曰：
臣闻悲者不可为累欷，思者不可为叹息。
故高渐离击筑易水之上，荆轲为之低而不食；雍门子壹微吟，孟尝君为之於邑。
今臣心结日久，每闻幼眇之声，不知涕泣之横集也。
夫众喣漂山，聚蚊成雷，朋党执虎，十夫桡椎。
是以文王拘于牖里，孔子厄于陈、蔡。
此乃烝庶之风成，增积之生害也。臣身远与寡，莫为之先，众口铄金，积毁销骨，丛轻折轴，羽翮飞肉，纷惊逢罗，潸然出涕。
臣闻白日晒光，幽隐皆照；明月曜夜，蚊虻宵见。
然云蒸列布，沓冥昼昏；尘埃布覆，昧不见泰山。
何则？
物有蔽之也。
今臣雍阏不得闻，谗言之徒蜂生，道辽路远，曾莫为臣闻，臣窃自悲也。
臣闻社鼷不灌，屋鼠不熏。
何则？
所托者然也。
臣虽薄也，得蒙肺附；位虽卑也，得为东藩，属又称兄。
今群臣非有葭莩之亲，鸿毛之重，群居党议，朋友相为，使夫宗室摈却，骨肉冰释。
斯伯奇所以流离，比干所以横分也。
《诗》云 我心忧伤，惄焉如捣；假寐永叹，唯忧用老；心之忧矣，疢如疾首 ，臣之谓也。
具以吏所侵闻。
于是上乃厚诸侯之礼，省有司所奏诸侯事，加亲亲之恩焉。
其后更用主父偃谋，令诸侯以私恩自裂地分其子弟，而汉为定制封号，辄别属汉郡。
汉有厚恩，而诸侯地稍自分析弱小云。
胜为人乐酒好内，有子百二十余人。
常与赵王彭祖相非曰： 兄为王，专代吏治事。
王者当日听音乐，御声色。 
赵王亦曰： 中山王但奢淫，不佐天子拊循百姓，何以称为藩臣！ 
四十二年薨。
子哀王昌嗣，一年薨。
子康王昆侈嗣，二十一年薨。
子顷王辅嗣，四年薨。
子宪王福嗣，十七年薨。
子怀王循嗣，十五年薨，无子，绝四十五岁。
成帝鸿嘉二年，复立宪王弟孙利乡侯子云客，是为广德夷王。
二年薨，无子，绝十四岁。
哀帝复立云客弟广汉为广平王。
薨，无后。
平帝元始二年，复立广川惠王曾孙伦为广德王，奉靖王后。
王莽时绝。
长沙定王发，母唐姬，故程姬侍者。
景帝召程姬，程姬有所避，不愿进，而饰侍者唐儿使夜进。
上醉，不知，以为程姬而幸之，遂有身。
已乃觉非程姬也。
及生子，因名曰发。
以孝景前二年立。
以其母微无宠，故王卑湿贫国。
二十八年薨。
子戴王庸嗣，二十七年薨。
子顷王鲋鮈嗣，十七年薨。
子剌王建德嗣，宣帝时坐猎纵火燔民九十六家，杀二人，又以县官事怨内史，教人诬告以弃市罪，削八县，罢中尉官。
三十四年薨。
子炀王旦嗣，二年薨。
无子，绝岁余。
元帝初元三年复立旦弟宗，是为孝王，五年薨。
子鲁入嗣，王莽时绝。
广川惠王越以孝景中二年立，十三年薨。
子缪王齐嗣，四十四年薨。
初，齐有幸臣乘距，已而有罪，欲诛距。
距亡，齐因禽其宗族。
距怨王，乃上书告齐与同产奸。
是后，齐数告言汉公卿及幸臣所忠等，又告中尉蔡彭祖捕子明，骂曰： 吾尽汝种矣！ 
有司案验，不如王言，劾齐诬罔，大不敬，请系治。
齐恐，上书愿与广川勇士奋击匈奴，上许之，未发，病薨。
有司请除国，奏可。
后数月，下诏曰： 广川惠王于朕为兄，朕不忍绝其宗庙，其以惠王孙去为广川王。 
去即缪王齐太子也，师受《易》、《论语》、《孝经》皆通，好文辞、方技、博弈、倡优。
其殿门有成庆画，短衣大绔长剑，去好之，作七尺五寸剑，被服皆效焉。有幸姬王昭平、王地馀，许以为后。
去尝疾，姬阳成昭信侍视甚谨，更爱之。
去与地馀戏，得袖中刀，笞问状，服欲与昭平共杀昭信。
笞问昭平，不服，以铁针针之，强服。
乃会诸姬，去以剑自击地馀，令昭信击昭平，皆死。
昭信曰： 两姬婢且泄口。 
复绞杀从婢三人。
后昭信病，梦见昭平等以状告去。
去曰： 虏乃复见畏我！独可翻烧耳。 
掘出尸，皆烧为灰。
后去立昭信为后；幸姬陶望卿为脩靡夫人，主缯帛；崔脩成为明贞夫人，主永巷。
昭信复谮望卿曰： 与我无礼，衣服常鲜于我，尽取善缯丐诸宫人。 
去曰： 若数恶望卿，不能减我爱；设闻其淫，我亨之矣。 
后昭信谓去曰： 前画工画望卿舍，望卿袒裼傅粉其傍。又数出入南户窥郎吏，疑有奸。 
去曰： 善司之。 
以故益不爱望卿。
后与昭信等饮，诸姬皆侍，去为望卿作歌曰： 背尊章，嫖以忽，谋屈奇，起自绝。
行周流，自生患，谅非望，今谁怨！ 
使美人相和歌之。
去曰： 是中当有自知者。 
昭信知去已怒，即诬言望卿历指郎吏卧处，具知其主名，又言郎中令锦被，疑有奸。
去即与昭信从诸姬至望卿所，裸其身，更击之。令诸姬各持烧铁共灼望卿。
望卿走，自投井死。
昭信出之，椓杙其阴中，割其鼻唇，断其舌。
谓去曰： 前杀昭平，反来畏我，今欲靡烂望卿，使不能神。 
与去共支解，置大镬中，取桃灰毒药并煮之，召诸姬皆临观，连日夜靡尽。复共杀其女弟都。
后去数召姬荣爱与饮，昭信复谮之，曰： 荣姬视瞻，意态不善，疑有私。 
时爱为去刺方领绣，去取烧之。爱恐，自投井。出之未死，笞问爱，自诬与医奸。
去缚系柱，烧刀灼溃两目，生割两股，销铅灌其口中。
爱死，支解以棘埋之。
诸幸于去者，昭信辄谮杀之，凡十四人，皆埋太后所居长寿宫中。
宫人畏之，莫敢复迕。
昭信欲擅爱，曰： 王使明贞夫人主诸姬，淫乱难禁。
请闭诸姬舍门，无令出敖。 
使其大婢为仆射，主永巷，尽封闭诸舍，上籥于后，非大置酒召，不得见。
去怜之，为作歌曰： 愁莫愁，居无卿。
心重结，意不舒。
内茀郁，忧哀积。上不见天，生何益！
日崔隤，时不再。
愿弃躯，死无悔。 
令昭信声鼓为节，以教诸姬歌之，歌罢辄归永巷，封门。
独昭信兄子初为乘华夫人，得朝夕见。
昭信与去从十余奴博饮游敖。
初，去年十四五，事师受《易》，师数谏正去，去益大，逐之。
内史请以为掾，师数令内史禁切王家。
去使奴杀师父子，不发觉。
后去数置酒，令倡俳裸戏坐中以为乐。
相彊劾系倡，阑入殿门，奏状。
事下考案，倡辞，本为王教脩靡夫人望卿弟都歌舞。
使者召望卿、都，去对 皆淫乱自杀 。
会赦不治。
望卿前亨煮，即取他死人与都死并付其母。
母曰： 都是，望卿非也。 
数号哭求死，昭信令奴杀之。
奴得，辞服。
本始三年，相内史奏状，具言赦前所犯。
天子遣大鸿胪、丞相长史、御史丞、廷尉正杂治巨鹿诏狱，奏请逮捕去后昭信。
制曰： 王后昭信、诸姬奴婢证者皆下狱。 
辞服。
有司复请诛王。
制曰： 与列侯、中二千石、二千石、博士议。 
议者皆以为去悖虐，听后昭信谗言，燔烧亨煮，生割剥人，距师之谏，杀其父子。
凡杀无辜十六人，至一家母子三人，逆节绝理。
其十五人在赦前，大恶仍重，当伏显戮以示众。
制曰： 朕不忍致王于法，议其罚。 
有司请废勿王，与妻子徙上庸。
奏可。
与汤沐邑百户。
去道自杀，昭信弃市。
立二十二年，国除。
后四岁，宣帝地节四年，复立去兄文，是为戴王。
文素正直，数谏王去，故上立焉，二年薨。
子海阳嗣，十五年，坐画屋为男女裸交接，置酒请诸父姊妹饮，令仰视画；又海阳女弟为人妻，而使与幸臣奸；又与从弟调等谋杀一家三人，已杀。
甘露四年坐废，徙房陵，国除。
后十五年，平帝元始二年，复立戴王弟襄隄侯子愈为广德王，奉惠王后，二年薨。
子赤嗣，王莽时绝。
胶东康王寄以孝景中二年立，二十八年薨。
淮南王谋反时，寄微闻其事，私作兵车镞矢，战守备，备淮南之起。
及吏治淮南事，辞出之。
寄于上最亲，意自伤，发病而死，不敢置后。
于是上闻寄有长子贤，母无宠，少子庆，母爱幸，寄常欲立之，为非次，因有过，遂无所言。
上怜之，立贤为胶东王，奉康王祀，而封庆为六安王，王故衡山地。
胶东王贤立十五年薨，谥为哀王。
子戴王通平嗣，二十四年薨。
子顷王音嗣，五十四年薨。
子共王授嗣，十四年薨。
子殷嗣，王莽时绝。
六安共王庆立三十八年薨。
子夷王禄嗣，十年薨。
子缪王定嗣，二十二年薨。
子顷王光嗣，二十七年薨。
子育嗣，王莽时绝。
清河哀王乘以孝景中三年立，十二年薨。
无子，国除。
常山宪王舜以孝景中五年立。
舜，帝少子，骄淫，数犯禁，上常宽之。
三十一年薨，子勃嗣为王。
初，宪王有不爱姬生长男棁，棁以母无宠故，亦不得幸于王。
王后脩生太子勃。
王内多，所幸姬生子平、子商，王后稀得幸。
及宪王疾甚，诸幸姬侍病，王后以妒媢不常在，辄归舍。
医进药，太子勃不自尝药，又不宿留侍疾。
及王薨，王后、太子乃至。
宪王雅不以棁为子数，不分与财物。
郎或说太子、王后，令分棁财，皆不听。
太子代立，又不收恤棁。
棁怨王后及太子。
汉使者视宪王丧，棁自言宪王病时，王后、太子不侍，及薨，六日出舍，太子勃私奸、饮酒、博戏、击筑，与女子载驰，环城过市，入狱视囚。
天子遣大行骞验问，逮诸证者，王又匿之。
吏求捕，勃使人致击笞掠，擅出汉所疑囚。
有司请诛勃及宪王后脩。
上曰： 脩素无行，使棁陷之罪。
勃无良师傅，不忍致诛。 
有司请废勿王，徙王勃以家属处房陵，上许之。
勃王数月，废，国除。
月余，天子为最亲，诏有司曰： 常山宪王早夭，后、妾不和，適、孽诬争，陷于不谊以灭国，朕甚闵焉。
其封宪王子平三万户，为真定王；子商三万户，为泗水王。 
顷王平立二十五年薨。
子烈王偃嗣，十八年薨。
子孝王申嗣，三十三年薨。
子安王雍嗣，二十六年薨。
子共王普嗣，十五年薨。
子阳嗣，王莽时绝。
泗水思王商立十二年薨。
子哀王安世嗣，一年薨，无子。
于是武帝怜泗水王绝，复立安世弟贺，是为戴王。
立二十二年薨，有遗腹子爰，相内史不以闻。
太后上书，昭帝闵之，抵相内史罪，立爰，是为勤王。
立三十九年薨。
子戾王骏嗣，三十一年薨。
子靖嗣，王莽时绝。
赞曰：昔鲁哀公有言： 寡人生于深宫之中，长于妇人之手，未尝知忧，未尝知惧。 
信哉斯言也！虽欲不危亡，不可得已。
是故古人以宴安为鸩毒，亡德而富贵，谓之不幸。
汉兴，至于孝平，诸侯王以百数，率多骄淫失道。
何则？
沉溺放恣之中，居势使然也。
自凡人犹系于习俗，而况哀公之伦乎！
夫唯大雅，卓尔不群，河间献王近之矣。
