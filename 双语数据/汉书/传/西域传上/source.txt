西域以孝武时始通，本三十六国，其后稍分至五十余，皆在匈奴之西，乌孙之南。
南北有大山，中央有河，东西六千余里，南北千余里。
东则接汉，厄以玉门、阳关，西则限以葱岭。
其南山，东出金城，与汉南山属焉。
其河有两原：一出葱岭出，一出于阗。
于阗在南山下，其河北流，与葱岭河合，东注蒲昌海。
蒲昌海，一名盐泽者也，去玉门、阳关三百余里，广袤三四百里。
其水亭居，冬夏不增减，皆以为潜行地下，南出于积石，为中国河云。
自玉门、阳关出西域有两道：从鄯善傍南山北，波河西行至莎车，为南道，南道西逾葱岭则出大月氏、安息。
自车师前王廷随北山，波河西行至疏勒，为北道，北道西逾葱岭则出大宛、康居、奄蔡焉。
西域诸国大率土著，有城郭田畜，与匈奴、乌孙异俗，故皆役属匈奴。
匈奴西边日逐王置僮仆都尉，使领西域，常居焉耆、危须、尉黎间，赋税诸国，取富给焉。
自周衰，戎狄错居泾渭之北。
及秦始皇攘却戎狄，筑长城，界中国，然西不过临洮。
汉兴至于孝武，事征四夷，广威德，而张骞始开西域之迹。
其后骠骑将军击破匈奴右地，降浑邪、休屠王，遂空其地，始筑令居以西，初置酒泉郡，后稍发徙民充实之，分置武威、张掖、敦煌，列四郡，据两关焉。
自贰师将军伐大宛之后，西域震惧，多遣使来贡献。汉使西域者益得职。
于是自敦煌西至盐泽，往往起亭，而轮台、渠犁皆有田卒数百人，置使者校尉领护，以给使外国者。
至宣帝时，遣卫司马使护鄯善以西数国。
及破姑师，未尽殄，分以为车师前后王及山北六国。
时汉独护南道，未能尽并北道也。然匈奴不自安矣。
其后日逐王畔单于，将众来降，护鄯善以西使者郑吉迎之。
既至汉，封日逐王为归德侯，吉为安远侯。
是岁，神爵二年也。
乃因使吉并护北道，故号曰都护。
都护之起，自吉置矣。
僮仆都尉由此罢，匈奴益弱，不得近西域。
于是徙屯田，田于北胥鞬，披莎车之地，屯田校尉始属都护。
都护督察乌孙、康居诸外国，动静有变以闻。
可安辑，安辑之；可击，击之。
都护治乌垒城，去阳关二千七百三十八里，与渠犁田官相近，土地肥饶，于西域为中，故都护治焉。
至元帝时，复置戊己校尉，屯田车师前王庭。
是时，匈奴东蒲类王兹力支将人众千七百余人降都护，都护分车师后王之西为乌贪訾离地以处之。
自宣、元后，单于称藩臣，西域服从。其土地山川、王侯户数、道里远近，翔实矣。
出阳关，自近者始，曰婼羌。
婼羌国王号去胡来王。
去阳关千八百里，去长安六千三百里，辟在西南，不当孔道。
户四百五十，口千七百五十，胜兵者五百人。
西与且末接。
随畜逐不草，不田作，仰鄯善、且末谷。
山有铁，自作兵，后有弓、矛、服刀、剑、甲。
西北至鄯善，乃当道云。
鄯善国，本名楼兰，王治扞泥城，去阳关千六百里，去长安六千一百里。
户千五百七十，口万四千一百，胜兵二千九百十二人。
辅国侯、却胡侯、鄯善都尉、击车师都尉、左右且渠、击车师君各一人，译长二人。
西北去都护治所千七百八十五里，至墨山国千三百六十五里，西北至车师千八百九十里。
地沙卤，少田，寄田仰谷旁国。
国出玉，多葭苇、柽柳、胡桐、白草。
民随率牧逐水草，有驴马，多橐它。
能作兵，与婼羌同。
初，武帝咸张骞之言，甘心欲通大宛诸国，使者相望于道，一岁中多至十余辈。
楼兰、姑师当道，苦之，攻劫汉使王恢等，又数为匈奴耳目，令其兵遮汉使。
汉使多言其国有城邑，兵弱易击。
于是武帝遣从票侯赵破奴将属国骑及郡兵数万击姑师。
王恢数为楼兰所苦，上令恢佐破奴将兵。
破奴与轻骑七百人先至，虏楼兰王遂破姑师，因暴兵威以动乌孙、大宛之属。
还，封破奴为浞野侯，恢为浩侯。
于是汉列亭障至玉门矣。
楼兰既降服贡献，匈奴闻，发兵击之。
于是楼兰遣一子质匈奴，一子质汉。
后贰师军击大宛，匈奴欲遮之，贰师兵盛不敢当，即遣骑因楼兰候汉使后过者，欲绝勿通。
时汉军正任文将兵屯玉门关，为贰师后距，捕得生口，知状以闻。
上诏文便道引兵捕楼兰王。
将指阙，簿责王，对曰： 小国在大国间，不两属无以自安。
愿徙国入居汉地。 
上直其言，遣归国，亦因使候司匈奴。
匈奴自是不甚亲信楼兰。
征和元年，楼兰王死，国人来请质子在汉者，欲立之。
质子常坐汉法，下蚕室宫刑，故不遣。
报曰： 侍子，天子爱之，不能遣。
其更立其次当立者。 
楼兰更立王，汉复责其质子，亦遣一子质匈奴。
后王又死，匈奴先闻之，遣质子归，得立为王。
汉遣使诏新王，令入朝，天子将加厚赏。
楼兰王后妻，故继母也，谓王曰： 先王遣两子质汉皆不还，奈何欲往朝乎？ 
王用其计，谢使曰： 新立，国未定，愿待后年入见天子。 
然楼兰国最在东垂，近汉，当白龙堆，乏水草，常主发导，负水儋粮，送迎汉使，又数为吏卒所寇，惩艾不便与汉通。
后复为匈奴后间，数遮杀汉使。
其弟尉屠耆降汉，具言状。
元凤四年，大将军霍光白遣平乐监傅介子往刺其王。
介子轻将勇敢士，赍金币，扬言以赐外国为名。
既至楼兰，诈其王欲赐之，王喜，与介子饮，醉，将其王屏语，壮士二人从后刺杀之，贵人左右皆散走。
介子告谕以： 王负汉罪，天子遣我诛王，当更立王弟尉屠耆在汉者。
汉兵方至，毋敢动，自令灭国矣！ 
介子遂斩王尝归首，驰传诣阙，悬首北阙下。
封介子为义阳侯。
乃立尉屠耆为王，更名其国为鄯善，为刻印章，赐以宫女为夫人，备车骑辎重，丞相将军率百官送至横门外，祖而遣之。
王自请天子曰： 身在汉久，今归，单弱，而前王有子在，恐为所杀。
国中有伊循城，其地肥美，愿汉遣一将屯田积谷，令臣得依其威重。 
于是汉遣司马一人、吏士四十人，田伊循以填抚之。
其后更置都尉。
伊循官置始此矣。
鄯善当汉道冲，西通且末七百二十里。
自且末以往皆种五谷，土地草木，畜产作兵，略与汉同，有异乃记云。
且末国，王治且末城，去长安六千八百二十里。
户二百三十，口千六百一十，胜兵三百二十人。
辅国侯、左右将、译长各一人。
西北至都护治所二千二百五十八里，北接尉犁，南至小宛可三日行。
有蒲陶诸果。
西通精绝二千里。
小宛国，王治扜零城，去长安七千二百一十里。
户百五十，口千五十，胜兵二百人。
辅国侯、左右都尉各一人。
西北至都护治所二千五百五十八里，东与婼羌接，辟南不当道。
精绝国，王治精绝城，去长安八千八百二十里。
户四百八十，口三千三百六十，胜兵五百人。
精绝都尉、左右将、译长各一人。
北至都护治所二千七百二十三里南至戎卢国四日行，地厄狭，西通扜弥四百六十里。
戎卢国，王治卑品城，去长安八千三百里。
户二百四十，口千六百一十，胜兵三百人。
东北至都护治所二千八百五十八里，东与小宛、南与婼羌、西与渠勒接，辟南不当道。
扜弥国，王治扜弥城，去长安九千二百八十里。
户三千三百四十，口二万四十，胜兵三千五百四十人。
辅国侯、左右将、左右都尉、左右骑君各一人，译长二人。
东北至都护治所三千五百五十三里，南与渠勒、东北与龟兹、西北与姑墨接，西通于阗三百九十里。
今名宁弥。
渠勒国，王治鞬都城，去长安九千九百五十里。
户三百一十，口二千一百七十，胜兵三百人。
东北至都护治所三千八百五十二里，东与戎卢、西与婼羌、北与扜弥接。
于阗国，王治西城，去长安九千六百七十里。
户三千三百，口万九千三百，胜兵二千四百人。
辅国侯、左右将、左右骑君、东西城长、译长各一人。
东北至都护治所三千九百四十七里，南与婼羌接，北与姑墨接。
于阗之西，水皆西流，注西海；其东，水东流，注盐泽，河原出焉。
多玉石。
西通皮山三百八十里。
皮山国，王治皮山城，去长安万五十里。
户五百，口三千五百，胜兵五百人。
左右将、左右都尉、骑君、译长各一人。
东北至都护治所四千二百九十二里，西南至乌秅国千三百四十里，南与天笃接，北至姑墨千四百五十里，西南当罽宾、乌弋山离道，西北通莎车三百八十里。
乌秅国，王治乌秅城，去长安九千九百五十里。
户四百九十，口二千七百三十三，胜兵七百四十人。
东北至都护治所四千八百九十二里，北与子合、蒲犁，西与难兜接。
山居，田石间。
有白草。
累石为室。民接手饮。
出小步马，有驴无牛。
其西则有县度，去阳关五千八百八十八里，去都护治所五千二十里。
县度者，石山也，溪谷不通，以绳索相引而度云。
西夜国，王号子合王，治呼犍谷，去长安万二百五十里。
户三百五十，口四千，胜兵千人。
东北到都护治所五千四十六里，东与皮山、西南与乌秅、北与莎车、西与蒲犁接。
蒲犁及依耐、无雷国皆西夜类也。
西夜与胡异，其种类羌氐行国，随畜逐水草往来。
而子合土地出玉石。
蒲犁国，王治蒲犁谷，去长安九千五百五十里。
户六百五十，口五千，胜兵二千人。
东北至都护治所五千三百九十六里，东至莎车五百四十里，北至疏勒五百五十里，南与西夜子合接，西至无雷五百四十里。
侯、都尉各一人。
寄田莎车。
种俗与子合同。
依耐国，王治去长安万一百五十里。
户一百二十五，口六百七十，胜兵三百五十人。
东北至都护治所二千七百三十里，至莎车五百四十里，至无雷五百四十里，北至疏勒六百五十里，南与子合接，俗相与同。
少谷，寄田疏勒、莎车。
无雷国，王治无雷城，去长安九千九百五十里。
户千，口七千，胜兵三千人。
东北至都护治所二千四百六十五里，南至蒲犁五百四十里，南与乌秅、北与捐毒、西与大月氏接。
衣服类乌孙，俗与子合同。
难兜国，王治去长安万一百五十里。
户五千，口三万一千，胜兵八千人。
东北至都护治所二千八百五十里，南至无雷三百四十里，西南至罽宾三百三十里，南与婼羌、北与休循、西与大月氏接。
种五谷、蒲陶诸果。有金、银、铜、铁，作兵与诸国同，属罽宾。
罽宾国，王治循鲜城，去长安万二千二百里。
不属都护。
户口胜兵多，大国也。
东北至都护治所六千八百四十里，东至乌秅国二千二百五十里，东北至难兜国九日行，西北与大月氏、西南与乌弋山离接。
昔匈奴破大月氏，大月氏西君大夏，而塞王南君罽宾。
塞种分散，往往为数国。
自疏勒以西北，休循、捐毒之属，皆故塞种也。
罽宾地平，温和，有目宿、杂草、奇木、檀、槐、梓、竹、漆。
种五谷、蒲陶诸果，粪治园田。
地下湿，生稻，冬食生菜。
其民巧，雕文刻镂，治宫室，织罽，刺文绣，好酒食。
有金、银、铜、锡，以为器。
市列。
以金银为钱，文为骑马，幕为人面。
出封牛、水牛、象、大狗、沐猴、孔爵、珠玑、珊瑚、虏魄、璧流离。
它畜与诸国同。
自武帝始通罽宾，自以绝远，汉兵不能至，其王乌头劳数剽杀汉使。
乌头劳死，子代立，遣使奉献。
汉使关都尉文忠送其使。
王复欲害忠，忠觉之，乃与容屈王子阴末赴共合谋，攻罽宾，杀其王，立阴末赴为罽宾王，授印绶。
后军候赵德使罽宾，与阴末赴相失，阴末赴锁琅当德，杀副已下七十余人，遣使者上书谢。
孝元帝以绝域不录，放其使者于县度，绝而不通。
成帝时，复遣使献谢罪，汉欲遣使者报送其使，杜钦说大将军王凤曰： 前罽宾王阴末赴本汉所立，后卒畔逆。
夫德莫大于有国子民，罪莫大于执杀使者，所以不报恩，不惧诛者，自知绝远，兵不至也。
有求则卑辞，无欲则娇嫚，终不可怀服。
凡中国所以通厚蛮夷，惬快其求者，为壤比而为寇也。
今县度之厄，非罽宾所能越也。
其乡慕，不足以安西域，虽不附，不能危城郭。
前亲逆节，恶暴西城，故绝而不通；今悔过来，而无亲属贵人，奉献者皆行贾贱人，欲通货市买，以献为名，故烦使者送至县度，恐失实见欺。
凡遣使送客者，欲为防护寇害也。
起皮山南，更不属汉之国四五，斥候士百余人，五分夜击刀斗自守，尚时为所侵盗。
驴畜负粮，须诸国禀食，得以自赡。
国或贫小不能食，或桀黠不肯给，拥强汉之节，馁山谷之间，乞匄无所得，离一二旬则人畜弃捐旷野而不反。
又历大头痛、小头痛之山，赤土、身热之阪，令人身热无色，头痛呕吐，驴畜尽然。
又有三池、盘石阪，道狭者尺六七寸，长者径三十里。
临峥嵘不测之深，行者骑步相持，绳索相引，二千余里乃到县度。
畜队，未半坑谷尽靡碎；人堕，势不得相收视。
险阻危害，不可胜言。
圣王分九州，制五服，务盛内，不求外。
今遣使者承至尊之命，送蛮夷之贾，劳吏士之众，涉危难之路，罢弊所恃以事无用，非久长计也。
使者业已受节，可至皮山而还。 
于是凤白从钦言。
罽宾实利赏赐贾市，其使数年而一至云。
乌弋山离国，王去长安万二千二百里。
不属都护。
户口胜兵，大国也。
东北至都护治所六十日行，东与罽宾、北与扑挑、西与犁靬、条支接。
行可百余日，乃至条支。
国临西海，暑湿，田稻。
有大鸟，卵如瓮。
人众甚多，往往有小君长，安息役属之，以为外国。
善眩。
安息长老传闻条支有弱水、西王母，亦未尝见也。
自条支乘水西行，可百余日，近日所入云。
乌戈地暑热莽平，其草木、畜产、五谷、果菜、食饮、宫室、市列、钱货、兵器、金珠之属皆与罽宾同，而有桃拔、师子、犀子。
俗重妄杀。
其钱独文为人头，幕为骑马。
以金银饰杖。
绝远，汉使希至。
自玉门、阳关出南道，历鄯善而南行，至乌弋山离，南道极矣。
转北而东得安息。
安息国，王治番兜城，去长安万一千六百里。
不属都护。
北与康居、东与乌弋山离、西与条支接。
土地风气，物类所有，民俗与乌弋、罽宾同。
亦以银为钱，文独为王面，幕为夫人面。
王死辄更铸钱。
有大马爵。
其属小大数百城，地方数千里，最大国也。
临妫水，商贾车船行旁国。
书草，旁行为书记。
武帝始遣使至安息，王令将将二万骑迎于东界。
东界去王都数千里，行比至，过数十城，人民相属。
因发使随汉使者来观汉地，以大鸟卵及犁靬眩人献于汉，天子大说。安息东则大月氏。
大月氏国，治监氏城，去长安万一千六百里。
不属都护。
户十万，口四十万，胜兵十万人。
东至都护治所四千七百四十里，西至安息四十九日行，南与罽宾接。
土地风气，物类所有，民俗钱货，与安息同。
出一封橐驼。
大月氏本行国也，随畜移徙，与匈奴同俗。
控弦十余万，故强轻匈奴。
本居敦煌、祁连间，至昌顿单于攻破月氏，而老上单于杀月氏，以其头为饮器，月氏乃远去，过大宛，西击大夏而臣之，都妫水北为王庭。
其余小众不能去者，保南山羌，号小月氏。
大夏本无大君长，城邑往往置小长，民弱畏战，故月氏徙来，皆臣畜之，共禀汉使者。
有五翕侯：一曰休密翕侯，治和墨城，去都护二千八百四十一里，去阳关七千八百二里；二曰双靡翕侯，治双靡城，去都护三千七百四十一里，去阳关七千七百八十二里；三曰贵霜翕侯，治护澡城，去都护五千九百四十里，去阳关七千九百八十二里，四曰肸顿翕侯，治薄茅城，去都护五千九百六十二里，去阳关八千二百二里；五曰离附翕侯，治高附城，去都护六千四十一里，去阳关九千二百八十三里。
凡五翕侯，皆属大月氏。
康居国，王冬治乐越匿地。
到卑阗城。
去长安万二千三百里。
不属都护。
至越匿地马行七日，至王夏所居蕃内九千一百四里。
户十二万，口六十万，胜兵十二万人。
东至都护治所五千五百五十里。
与大月氏同俗。
东羁事匈奴。
宣帝时，匈奴乖乱，五单于并争，汉拥立呼韩邪单于，而郅支单于怨望，杀汉使者，西阻康居。
其后都护甘延寿、副校尉陈汤发戊己校尉西域诸国兵至康居，诛灭郅支单于，语在《甘延寿、陈汤传》。
是岁，元帝建昭三年也。
至成帝时，康居遣子侍汉，贡献，然自以绝远，独骄嫚，不肯与诸国相望。
都护郭舜数上言： 本匈奴盛时，非以兼有乌孙、康居故也；及其称臣妾，非以失二国也。
汉虽皆受其质子，然三国内相输遗，交通如故，亦相候司，见便则发；合不能相亲信，离不能相臣役。
以今言之，结配乌孙竟未有益，反为中国生事。
然乌孙既结在前，今与匈奴俱称臣，义不可距。
而康居骄黠，讫不肯拜使者。
都护吏至其国，坐之乌孙诸使下，王及贵人先饮食已，乃饮啖都护吏，故为无所省以夸旁国。
以此度之，何故遣子入侍？
其欲贾市为好，辞之诈也。
匈奴百蛮大国，今事汉其备，闻康居不拜，且使单于有自下之意，宜归其侍子，绝勿复使，以章汉家不通无礼之国。
敦煌、酒泉小郡及南道八国，给使者往来人、马、驴、橐驼食，皆苦之。
空罢耗所过，送迎骄黠绝远之国，非至计也。 
汉为其新通，重致远人。终羁縻而未绝。
其康居西北可二千里，有奄蔡国。
控弦者十余万人。
与康居同俗。
临大泽，无崖，盖北海云。
康居有小王五：一曰苏■王，治苏■城，去都护五千七百七十六里，去阳关八千二十五里；二曰附墨王，治附墨城，去都护五千七百六十七里，去阳关八千二十五里；三曰窳匿王，治窳匿城，去都护五千二百六十六里，去阳关七千五百二十五里；四曰罽王，治罽城，去都护六千二百九十六里，去阳关八千五百五十五里；五曰奥鞬王，治奥鞬城，去都护六千九百六里，去阳关八千三百五十五里。
凡五王，属康居。
大宛国，王治贵山城，去长安万二千五百五十里。
户六万，口三十万，胜兵六万人。
副王、辅国王各一人。
东至都护治所四千三十一里，北至康居卑阗城千五百一十里，西南至大月氏六百九十里。
北与康居、南与大月氏接，土地风气物类民俗与大月氏、安息同。
大宛左右以蒲陶为酒，富人藏酒至万余石，久者至数十岁不败。
俗耆酒，马耆目宿。
宛别邑七十余城，多善马。
马汗血，言其先天马子也。
张骞始为武帝言之，上遣使者持千金及金马，以请宛善马。
宛王以汉绝远，大兵不能至，爱其宝马不肯与。
汉使妄言，宛遂攻杀汉使，取其财物。
于是天子遣贰师将军李广利将兵前后十余万人伐宛，连四年。
宛人斩其王毋寡首，献马三千匹，汉军乃还，语在《张骞传》。
贰师既斩宛王，更立贵人素遇汉善者名昧蔡为宛王。
后岁余，宛贵人以为 昧蔡谄，使我国遇屠 ，相与共杀昧蔡，立毋寡弟蝉封为王，遣子入侍，质于汉，汉因使使赂赐镇抚之。
又发使十余辈，抵宛西诸国求奇物，因风谕以伐宛之威。
宛王蝉封与汉约，岁献天马二匹。
汉使采蒲陶、目宿种归。
天子以天马多，又外国使来众，益种蒲陶、目宿离宫馆旁，极望焉。
自宛以西至安息国，虽颇异言，然大同，自相晓知也。
其人皆深目，多须髯。
善贾市，争分铢。
贵女子，女子所言，丈夫乃决正。
其地无丝漆，不知铸铁器。
及汉使亡卒降，教铸作它兵器。
得汉黄白金，辄以为器，不用为币。
自乌孙以西至安息，近匈奴。
匈奴尝困月氏，故匈奴使持单于一信到国，国传送食，不敢留苦。
及至汉使，非出币物不得食，不市畜不得骑，所以然者，以远汉，而汉多财物，故必市乃得所欲。
及呼韩邪单于朝汉，后咸尊汉矣。
桃槐国，王去长安万一千八十里。
户七百，口五千，胜兵千人。
休循国，王治鸟飞谷，在葱岭西，去长安万二百一十里。
户三百五十八，口千三十，胜兵四百八十人。
东至都护治所三千一百二十一里，至捐毒衍敦谷二百六十里，西北至大宛国九百二十里，西至大月氏千六百一十里。
民俗衣服类乌孙，因畜随水草，本故塞种也。
捐毒国，王治衍敦谷，去长安九千八百六十里。
户三百八十，口千一百，胜兵五百人。
东至都护治所二千八百六十一里。
至疏勒。
南与葱岭属，无人民。
西上葱领，则休循也。
西北至大宛千三十里，北与乌孙接。
衣服类乌孙，随水草，依葱领，本塞种也。
莎车国，王治莎车城，去长安九千九百五十里。
户二千三百三十九，口万六千三百七十三，胜兵三千四十九人。
辅国侯、左右将、左右骑君、备西夜君各一人，都尉二人，译长四人。
东北至都护治所四千七百四十六里，西至疏勒五百六十里，西南至蒲犁七百四十里。
有铁山，出青玉。
宣帝时，乌孙公主小子万年，莎车王爱之。
莎车王无子，死，死时万年在汉。
莎车国人计欲自托于汉，又欲得乌孙心，即上书请万年为莎车王。
汉许之，遣使者奚充国送万年。
万年初立，暴恶，国人不说。
莎车王弟呼屠徵杀万年，并杀汉使者，自立为王，约诸国背汉。
会卫候冯奉世使送大宛客，即以便宜发诸国兵击杀之，更立它昆弟子为莎车王。
还，拜奉世为光禄大夫。
是岁，元康元年也。
疏勒国，王治疏勒城，去长安九千三百五十里。
户千五百一十，口万八千六百四十七，胜兵二千人。
疏勒侯、击胡侯、辅国侯、都尉、左右将、左右骑君、左右译长各一人。
东至都护治所二千二百一十里，南至莎车五百六十里。
有市列，西当大月氏、大宛、康居道也。
尉头国，王治尉头谷，去长安八千六百五十里。
户三百，口二千三百，胜兵八百人。
左右都尉各一人，左右骑君各一人。
东至都护治所千四百一十一里，南与疏勒接，山道不通，西至捐毒千三百一十四里，径道马行二日。
田畜随水草，衣服类乌孙。
