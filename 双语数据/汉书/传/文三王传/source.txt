孝文皇帝四男：窦皇后生孝景帝、梁孝王武，诸姬生代孝王参、梁怀王揖。
梁孝王武以孝文二年与太原王参、梁王揖同日立。
武为代王，四年徙为淮阳王，十二年徙梁，自初王通历已十一年矣。
孝王十四年，入朝。
十七年、十八年，比年入朝，留。其明年，乃之国。
二十一年，入朝。
二十二年，文帝崩。
二十四年，入朝。
二十五年，复入朝。
是时，上未置太子，与孝王宴饮，从容言曰： 千秋万岁后传于王。 
王辞谢。
虽知非至言，然心内喜。
太后亦然。
其春，吴、楚、齐、赵七国反，先击梁棘壁，杀数万人。
梁王城守睢阳，而使韩安国、张羽等为将军以距吴、楚。
吴、楚以梁为限，不敢过而西，与太尉亚夫等相距三月。
吴、楚破，而梁所杀虏略与汉中分。
明年，汉立太子。
梁最亲，有功，又为大国，居天下膏腴地，北界泰山，西至高阳，四十余城，多大县。
孝王，太后少子，爱之，赏赐不可胜道。
于是孝王筑东苑，方三百余里，广睢阳城七十里，大治宫室，为复道，自宫连属于平台三十余里。
得赐天子旌旗，从千乘万骑，出称警，入言跸，拟于天子。
招延四方豪桀，自山东游士莫不至：齐人羊胜、公孙诡、邹阳之属。
公孙诡多奇邪计，初见日，王赐千金，官至中尉，号曰公孙将军。
多作兵弩弓数十万，而府库金钱且百巨万，珠玉宝器多于京师。
二十九年十月，孝王入朝。
景帝使使持乘舆驷，迎梁王于关下。
既朝，上疏，因留。以太后故，入则侍帝同辇，出则同车游猎上林中。
梁之侍中、郎、谒者著引籍出入天子殿门，与汉宦官亡异。
十一月，上废栗太子，太后心欲以梁王为嗣。
大臣及爰盎等有所关说于帝，太后议格，孝王不敢复言太后以嗣事。
事秘，世莫知，乃辞归国。
其夏，上立胶东王为太子。
梁王怨爰盎及议臣，乃与羊胜、公孙诡之属谋，阴使人刺杀爰盎及他议臣十余人。
贼未得也。
于是天子意梁，逐贼，果梁使之。
遣使冠盖相望于道，复案梁事。
捕公孙诡、羊胜，皆匿王后宫。
使者责二千石急，梁相轩丘豹及内史安国皆泣谏王，王乃令胜、诡皆自杀，出之。
上由此怨望于梁王。
梁王恐，乃使韩安国因长公主谢罪太后，然后得释。
上怒稍解，因上书请朝。
既至关，茅兰说王，使乘布车，从两骑入，匿于长公主园。
汉使迎王，王已入关，车骑尽居外，外不知王处。
太后泣曰： 帝杀吾子！ 
帝忧恐。
于是梁王伏斧质，之阙下谢罪。然后太后、帝皆大喜，相与泣，复如故。
悉召王从官入关。
然帝益疏王，不与同车辇矣。
三十五年冬，复入朝。上疏欲留，上弗许。
归国，意忽忽不乐。
北猎梁山，有献牛，足上出背上，孝王恶之。
六月中，病热，六日薨。
孝王慈孝，每闻太后病，口不能食，常欲留长安侍太后。
太后亦爱之。
及闻孝王死，窦太后泣极哀，不食，曰： 帝果杀吾子！ 
帝哀惧，不知所为。
与长公主计之，乃分梁为五国，尽立孝王男五人为王，女五人皆令食汤沐邑。
奏之太后，太后乃说，为帝壹餐。
孝王未死时，财以巨万计，不可胜数。
及死，藏府余黄金尚四十余万斤，他财物称是。
代孝王参初立为太原王。
四年，代王武徙为淮阳王，而参徙为代王，复并得太原，都晋阳如故。
五年一朝，凡三朝。
十七年薨，子共王登嗣。
二十九年薨，子义嗣。
元鼎中，汉广关，以常山为阻。徙代王于清河，是为刚王。
并前在代凡立四十年薨，子顷王汤嗣。
二十四年薨，子年嗣。
地节中，冀州刺史林奏年为太子时与女弟则私通。
及年立为王后，则怀年子，其婿使勿举。
则曰： 自来杀之。 
婿怒曰： 为王生子，自令王家养之。 
则送儿顷太后所。
相闻知，禁止则，令不得入宫。
年使从季父往来送迎则，连年不绝。
有司奏年淫乱，年坐废为庶人，徙房陵，与汤沐邑百户。
立三年，国除。
元始二年，新都侯王莽兴灭继绝，白太皇太后，立年弟子如意为广宗王，奉代孝王后。
莽篡位，国绝。
梁怀王揖，文帝少子也。
好《诗》、《书》，帝爱之，异于他子。
五年一朝，凡再入朝。
因堕马死，立十年薨。
无子，国除。
明年，梁孝王武徙王梁。
梁孝王子五人为王。太子买为梁共王，次子明为济川王，彭离为济东王，定为山阳王，不识为济阴王，皆以孝景中六年同日立。
梁共王买立七年薨，子平王襄嗣。
济川王明以垣邑侯立。
七年，坐射杀其中尉，有司请诛，武帝弗忍，废为庶人，徙房陵，国除。
济东王彭离立二十九年。
彭离骄悍，昏暮私与其奴亡命少年数十人行剽，杀人取财物以为好。
所杀发觉者百余人，国皆知之，莫敢夜行。
所杀者子上书告言，有司请诛，武帝弗忍，废为庶人，徙上庸，国除，为大河郡。
山阳哀王定立九年薨。亡子，国除。
济阴哀王不识立一年薨。亡子，国除。
孝王支子四王，皆绝于身。
梁平王襄，母曰陈太后。
共王母曰李太后。
李太后，亲平王之大母也。
而平王之后曰任后，任后甚有宠于襄。
初，孝王有雷尊，直千金，戒后世善宝之，毋得以与人。
任后闻而欲得之。
李太后曰： 先王有命，毋得以尊与人。
他物虽百巨万，犹自恣。 
任后绝欲得之。
王襄直使人开府取尊赐任后，又王及母陈太后事李太后多不顺。
有汉使者来，李太后欲自言，王使谒者中郎胡等遮止，闭门。
李太后与争门，措指，太后啼呼，不得见汉使者。
李太后亦私与食官长及郎尹霸等奸乱，王与任后以此使人风止李太后。
李太后亦已，后病薨。病时，任后未尝请疾；薨，又不侍丧。
元朔中，睢阳人犴反，人辱其父，而与睢阳太守客俱出同车。犴反杀其仇车上，亡去。
睢阳太守怒，以让梁二千石。
二千石以下求反急，执反亲戚。
反知国阴事，乃上变告梁王与大母争尊状。
时相以下具知之，欲以伤梁长吏，书闻。
天子下吏验问，有之。
公卿治，奏以为不孝，请诛王及太后。
天子曰： 首恶失道，任后也。
朕置相吏不逮，无以辅王，故陷不谊，不忍致法。 
削梁王五县，夺王太后汤沐成阳邑，枭任后首于市，中郎胡等皆伏诛。
梁余尚有八城。
襄立四十年薨，子顷王无伤嗣。
十一年薨，子敬王定国嗣。
四十年薨，子夷王遂嗣。
六年薨，子荒王嘉嗣。
十五年薨，子立嗣。
鸿嘉中，太傅辅奏： 立一日至十一犯法，臣下愁苦，莫敢亲近，不可谏止。
愿令王，非耕、祠，法驾毋得出宫，尽出马置外苑，收兵杖藏私府，毋得以金钱财物假赐人。 
事下丞相、御史，请许。
奏可。
后数复驱伤郎，夜私出宫。
傅相连奏，坐削或千户或五百户，如是者数焉。
荒王女弟园子为立舅任宝妻，宝兄子昭为立后。
数过宝饮食，报宝曰： 我好翁主，欲得之。 
宝曰： 翁主，姑也，法重。 
立曰： 何能为！ 
遂与园子奸。
积数岁，永始中，相禹奏立对外家怨望，有恶言。
有司案验，因发淫乱事，奏立禽兽行，请诛。
太中大夫谷永上疏曰： 臣闻 礼，天子外屏，不欲见外 也。
是故帝王之意，不窥人闺门之私，听闻中冓之言。
《春秋》为亲者讳。
《诗》云 戚戚兄弟，莫远具尔 。今梁王年少，颇有狂病，始以恶言按验，既亡事实，而发闺门之私，非本章所指。
王辞又不服，猥强劾立，傅致难明之事，独以偏辞成罪断狱，亡益于治道。
污蔑宗室，以内乱之恶披布宣扬于天下，非所以为公族隐讳，增朝廷之荣华，昭圣德之风化也。
臣愚以为王少，而父同产长，年齿不伦；梁国之富，足以厚聘美女，招致妖丽；父同产亦有耻辱之心。
案事者乃验问恶言，何故猥自发舒？
以三者揆之，殆非人情，疑有所迫切，过误失言，文吏蹑寻，不得转移。
萌牙之时，加恩勿治，上也。
既已案验举宪，宜及王辞不服，诏廷尉选上德通理之吏，更审考清问，著不然之效，定失误之法，而反命于下吏，以广公族附疏之德，为宗室刷污乱之耻，甚得治亲之谊。 
天子由是寝而不治。
居数岁，元延中，立复以公事怨相掾及睢阳丞，使奴杀之，杀奴以灭口。
凡杀三人，伤五人，手驱郎吏二十余人。
上书不拜奏。
谋篡死罪囚。
有司请诛，上不忍，削立五县。
哀帝建平中，立复杀人。
天子遣廷尉赏、大鸿鼐由持节即讯。
至，移书傅、相、中尉曰： 王背策戒，悖暴妄行，连犯大辟，毒流吏民。
比比蒙恩，不伏重诛，不思改过，复贼杀人。
幸得蒙恩，丞相长史、大鸿胪丞即问。
王阳病抵谰，置辞骄嫚，不首主令，与背畔亡异。
丞相、御史请收王玺绶，送陈留狱。
明诏加恩，复遣廷尉、大鸿胪杂问。
今王当受诏置辞，恐复不首实对。
《书》曰： 至于再三，有不用，我降尔命。 
傅、相、中尉皆以辅正为职， 虎兕出于匣，龟玉毁于匮中，是谁之过也？ 书到，明以谊晓王。
敢复怀诈，罪过益深。
傅、相以下，不能辅导，有正法。 
立惶恐，免冠对曰： 立少失父母，孤弱处深宫中，独与宦者婢妾居，渐渍小国之俗，加以质性下愚，有不可移之姿。
往者傅、相亦不纯以仁谊辅翼立，大臣皆尚苛刻，刺求微密。
谗臣在其间，左右弄口，积使上下不和，更相眄伺。宫殿之里，毛氂过失，亡不暴陈。
当伏重诛，以视海内，数蒙圣恩，得见贳赦。
今立自知贼杀中郎曹将，冬月迫促，贪生畏死，即诈僵仆阳病，侥幸得逾于须臾。
谨以实对，伏须重诛。 
时冬月尽，其春大赦，不治。
元始中，立坐与平帝外家中山卫氏交通，新都侯王莽奏废立为庶人，徙汉中。
立自杀。
二十七年，国除。
后二岁，莽白太皇太后立孝王玄孙之曾孙沛郡卒史音为梁王，奉孝王后。
莽篡，国绝。
赞曰：梁孝王虽以爱亲故王膏腴之地，然会汉家隆盛，百姓殷富，故能殖其货财，广其宫室车服。
然亦僣矣。
怙亲亡厌，牛祸告罚，卒用忧死，悲夫！
