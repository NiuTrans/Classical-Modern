韦贤字长孺。鲁国邹人也。
其先韦孟，家本彭城，为楚元王傅，傅子夷王及孙王戊。
戊荒淫不遵道，孟作诗风谏。
后遂去位，徒家于邹，又作一篇。
其谏诗曰：
肃肃我祖，国自豕韦，黼衣朱绂，四牡龙旂。
彤弓斯征，抚宁遐荒，总齐群邦，以翼大商，迭披大彭，勋绩惟光。
至于有周，历世会同。
王赧听谮，实绝我邦。
我邦既绝，厥政斯逸，赏罚之行，非由王室。
庶尹群后，靡扶靡卫，五服崩离，宗周以队。
我祖斯微，迁于彭城，在予小子，勤诶厥生，厄此嫚秦，耒耜以耕。
悠悠嫚秦，上天不宁，乃眷南顾，授汉于京。
于赫有汉，四方是征，靡适不怀，万国逌平。
乃命厥弟，建侯于楚，俾我小臣，惟傅是辅。
兢兢元王，恭俭净一，惠此黎民，纳彼辅弼。
飨国渐世，垂烈于后，乃及夷王，克奉厥绪。
咨命不永，唯王统祀，左右陪臣，此惟皇士。
如何我王，不思守保，不惟履冰，以继祖考！
邦事是废，逸游是娱，犬马繇繇，是放是驱。
务彼鸟兽，忽此稼苗，烝民以匮，我王以愉。
所弘非德，所亲非悛，唯囿是恢，唯谀是信。
睮々谄夫，咢咢黄发，如何我王，曾不是察！
既藐下臣，追欲从逸，嫚彼显祖，轻兹削黜。
嗟嗟我王，汉之睦亲，曾不夙夜，以休令闻！
穆穆天子，临尔下土，明明群司，执宪靡顾。
正遐由近，殆其怙兹，嗟嗟我王，曷不此思！
非思非鉴，嗣其罔则，弥弥其失，岌岌其国。
致冰匪霜，致队靡嫚，瞻惟我王，昔靡不练。
兴国救颠，孰违悔过，追思黄发，秦缪以霸。
岁月其徂，年其逮耇，于昔君子，庶显于后。
我王如何，曾不斯觉！
黄发不近，胡不时监！
其在邹诗曰：
微微小子，既耇且陋，岂不牵位，秽我王朝。
王朝肃清。
唯俊之庭，顾瞻余躬，惧秽此征。
我之退征，请于天子，天子我恤，矜我发齿。
赫赫天子，明哲且仁，悬车之义，以洎小臣。嗟我小子，岂不怀土？
庶我王寤，越迁于鲁。
既去祢祖，惟怀惟顾，祁祁我徒，戴负盈路。
爰戾于邹，剪茅作堂，我徒我环，筑室于墙。
我即逝，心存我旧，梦我渎上，立于王朝。
其梦如何？
梦争王室。
其争如何？
梦王我弼。
寤其外邦，叹其喟然，念我祖考，泣涕其涟。
微微老夫，咨既迁绝，洋洋仲尼，视我遗烈。
济济邹鲁，礼义唯恭，诵习弦歌，于异他邦。
我虽鄙耇，心其好而，我徒侃尔，乐亦在而。
孟卒于邹。
或曰其子孙好事，述先人之志而作是诗也。
自孟至贤五世。
贤为人质朴少欲，笃志于学，兼能《礼》、《尚书》，以《诗》教授，号称邹鲁大儒。
征为博士，给事中，进授昭帝《诗》，稍迁光禄大夫、詹事，至大鸿胪。
昭帝崩，无嗣，大将军霍光与公卿共尊立孝宣帝。
帝初即位，贤以与谋议，安宗庙，赐爵关内侯，食邑。
徙为长信少府，以先帝师，甚见尊重。
本始三年，代蔡义为丞相，封扶阳侯，食邑七百户。
时，贤七十余，为相五岁，地节三年以老病乞骸骨，赐黄金百斤，罢归，加赐第一区。
丞相致仕自贤始。
年八十二薨，谥曰节侯。
贤四子：长子方山为高寝令，早终；次子弘，至东海太守；次子舜，留鲁守坟墓；少子玄成，复以明经历位至丞相。
故邹鲁谚曰： 遗子黄金满籝，不如一经。 
玄成字少翁，以父任为郎，常侍骑。
少好学，修父业，尤谦逊下士。
出遇知识步行，辄下从者，与载送之，以为常。
其接人，贫贱者益加敬，繇是名誉日广。
以明经擢为谏大夫，迁大河都尉。
初，玄成兄弘为太常丞，职奉宗庙，典诸陵邑，烦剧多罪过。
父贤以弘当为嗣，故敕令自免。弘怀谦，不去官。
及贤病笃，弘竟坐宗庙事系狱，罪未决。
室家问贤当为后者，贤恚恨不肯言。
于是贤门下生博士义倩等与宗家计议，共矫贤令，使家丞上书言大行，以大河都尉玄成为后。
贤薨，玄成在官闻丧，又言当为嗣，玄成深知其非贤雅意，即阳为病狂，卧便利，妄笑语昏乱。
征至长安，既葬，当袭爵，以病狂不应召。
大鸿胪奏状，章下丞相、御史案验。
玄成素有名声，士大夫多疑其欲让爵辟兄者。
案事丞相史乃与玄成书曰： 古之辞让，必有文义可观，故能垂荣于后。
今子独坏容貌，蒙耻辱，为狂痴，光耀暗而不宣。
微哉！子之所托名也。
仆素愚陋，过为宰相执事，愿少闻风声。
不然，恐子伤高而仆为小人也。 
玄成友人侍郎章亦上疏言： 圣王贵以礼让为国，宜优养玄成，勿枉其志，使得自安衡门之下。 
而丞相、御史遂以玄成实不病，劾奏之。
有诏勿劾，引拜。
玄成不得已受爵。
宣帝高其节，以玄成为河南太守。
兄弘太山都尉，迁东海太守。
数岁，玄成征为未央卫尉，迁太常。
坐与故平通侯杨惲厚善，惲诛，党友皆免官。
后以列侯侍祀孝惠庙，当晨入庙，天雨淖，不驾驷马车而骑至庙下。
有司劾奏，等辈数人皆削爵为关内侯。
玄成自伤贬黜父爵，叹曰： 吾何面目以奉祭祀！ 
作诗自劾责，曰：
赫矣我祖，侯于豕韦，赐命建伯，有殷以绥。
厥绩既昭，车服有常，朝宗商邑，四牡翔翔，德之令显，庆流于裔，宗周至汉，群后历世。
肃肃楚傅，辅翼元、夷，厥驷有庸，惟慎惟祗。
嗣王孔佚，越迁于邹，五世圹僚，至我节侯。
惟我节侯，显德遐闻，左右昭、宣，五吕以训。
既耇致位，惟懿惟奂，厥赐祁祁，百金洎馆。
国彼扶阳，在京之东，惟帝是留，政谋是从。
绎绎六辔，是列是理，威仪济济，朝享天子。
天子穆穆，是宗是师，四方遐尔，观国之辉。
茅土之继，在我俊兄，惟我俊兄，是让是形。
于休厥德，于赫有声，致我小子，越留于京。
惟我小子，不肃会同，惰彼车服，黜此附庸。
赫赫显爵，自我队之；微微附庸，自我招之。
谁能忍愧，寄之我颜；谁将遐征，从之夷蛮。
于赫三事，匪俊匪作，于蔑小子，终焉其度。
谁谓华高，企其齐而；谁谓德难，厉其庶而。
嗟我小子，于贰其尤，队彼令声，申此择辞。
四方群后，我监我视，威仪车服，唯肃是履！
初，宣帝宠姬张婕妤男淮阳宪王好政事，通法律，上奇其才，有意欲以为嗣，然用太子起于细微，又早失母，故不忍也。
久之，上欲感风宪王，辅以礼让之臣，乃召拜玄成为淮阳中尉。
是时，王未就国，玄成受诏，与太子太傅萧望之及《五经》诸儒杂论同异于石渠阁，条奏其对。
及元帝即位，以玄成为少府，迁太子太傅，至御史大夫。
永光中，代于定国为丞相。
贬黜十年之间，遂继父相位，封侯故国，荣当世焉。
玄成复作诗，自著复玷缺之艰难，因以戒示子孙，曰：
于肃君子，既令厥德，仪服此恭，棣棣其则。
咨余小子，既德靡逮，曾是车服，荒嫚以队。
明明天子，俊德烈烈，不遂我遗，恤我九列。
我既兹恤，惟夙惟夜，畏忌是申，供事靡惰。
天子我监，登我三事，顾我伤队，爵复我旧。
我即此登，望我旧阶，先后兹度，涟涟孔怀。
司直御事，我熙我盛；群公百僚，我嘉我庆。
于异卿士，非同我心，三事惟艰，莫我肯矜。
赫赫三事，力虽此毕，非我所度，退其罔日。
昔我之队，畏不此居，今我度兹，戚戚其惧。
嗟我后人，命其靡常，靖享尔位，瞻仰靡荒。
慎尔会同，戒尔车服，无惰尔仪，以保尔域。
尔无我视，不慎不整；我之此复，惟禄之幸。
於戏后人，惟肃惟栗。
无忝显祖，以蕃汉室！
玄成为相七年，守正持重不及父贤，而文采过之。
建昭三年薨，谥曰共侯。
初，贤以昭帝时徙平陵，玄成别徙杜陵，病且死，因使者自白曰： 不胜父子恩，愿乞骸骨，归葬父墓。 上许焉。
子顷侯宽嗣。
薨，子僖侯育嗣。
薨，子节侯沉嗣。
自贤传国至玄孙乃绝。
玄成兄高寝令方山子安世历郡守、大鸿胪、长乐卫尉，朝廷称有宰相之器，会其病终。
而东海太守弘子赏亦明《诗》。
哀帝为定陶王时，赏为太傅。
哀帝即位，赏以旧恩为大司马车骑将军，列为三公，赐爵关内侯，食邑千户，亦年八十余，以寿终。
宗族至吏二千石者十余人。
初，高祖时，令诸侯王都皆立太上皇庙。
至惠帝尊高帝庙为太祖庙，景帝尊孝文庙为太宗庙，行所尝幸郡国各立太祖、太宗庙。
至宣帝本始二年，复尊孝武庙为世宗庙，行所巡狩亦立焉。
凡祖宗庙在郡国六十八，合百六十七所。
而京师自高祖下至宣帝，与太上皇、悼皇考各自居陵旁立庙，并为百七十六。
又园中各有寝、便殿，日祭于寝，月祭于庙，时祭于便殿。
寝，日四上食；庙，岁二十五祠；便殿，岁四祠。
又有一游衣冠。
而昭灵后、武哀王、昭哀后、孝文太后、孝昭太后、卫思后、戾太子、戾后各有寝园，与诸帝合，凡三十所。
一岁祠，上食二万四千四百五十五，用卫士四万五千一百二十九人，祝宰乐人万二千一百四十七人，养牺牲卒不在数中。
至元帝时，贡禹奏言： 古者天子七庙，今孝惠、孝景庙皆亲尽，宜毁。
及郡国庙不应古礼，宜正定。 
天子是其议，未及施行而禹卒。
光永四年，乃下诏先议罢郡国庙，曰： 朕闻明王之御世也，遭时为法，因事制宜。
往者天下初定，远方未宾，因尝所亲以立宗庙，盖建威销萌，一民之至权也。
今赖天地之灵，宗庙之福，四方同轨，蛮貊贡职，久遵而不定，令疏远卑贱共承尊祀，殆非皇天祖宗之意，朕甚惧焉。
传不云乎？ 吾不与祭，如不祭。 其与将军、列侯、中二千石、二千石、诸大夫、博士、议郎议。 
丞相玄成、御史大夫郑弘、太子太傅严彭祖、少府欧阳地馀、谏大夫尹更始等七十人皆曰： 臣闻祭，非自外至者也，繇中出，生于心也。
故唯圣人为能飨帝，孝子为能飨亲。
立庙京师之居，躬亲承事，四海之内各以其职来助祭，尊亲之大义，五帝、三王所共，不易之道也。
《诗》云： 有来雍雍，至止肃肃，相维辟公，天子穆穆。 《春秋》之义，父不祭于支庶之宅，君不祭于臣仆之家，王不祭于下土诸侯。
臣等愚以为宗庙在郡国，宜无修，臣请勿复修。 
奏可。
因罢昭灵后、武哀王、昭哀后、卫思后、戾太子、戾后园，皆不奉祠，裁置吏卒守焉。
罢郡国庙后月余，复下诏曰： 盖闻明王制礼，立亲庙四，祖宗之庙，万世不毁，所以明尊祖敬宗，著亲亲也。
朕获承祖宗之重，惟大礼未备，战栗恐惧，不敢自颛，其与将军、列侯、中二千石、二千石、诸大夫、博士议。 
玄成等四十四人奏议曰： 《礼》，王者始受命，诸侯始封之君，皆为太祖。
以下，五庙而迭毁，毁庙之主臧乎太祖，五年而再殷祭，言一禘祫也。
祫祭者，毁庙与未毁庙之主皆合食于太祖，父为昭，子为穆，孙复为昭，古之正礼也。
《祭义》曰： 王者禘其祖自出，以其祖配之，而立四庙。 
言始受命而王，祭天以其祖配，而不为立庙，亲尽也。
立亲庙四，亲亲也。
亲尽而迭毁，亲疏之杀，示有终也。
周之所以七庙者，以后稷始封，文王、武王受命而王，是以三庙不毁，与亲庙四而七。
非有后稷始封，文、武受命之功者，皆当亲尽而毁。
成王成二圣之业，制礼作乐，功德茂盛，庙犹不世，以行为谥而已。
《礼》，庙在大门之内，不敢远亲也。
臣愚以为高帝受命定天下，宜为帝者太祖之庙，世世不毁，承后属尽者宜毁。
今宗庙异处，昭穆不序，宜入就太祖庙而序昭穆如礼。
太上皇、孝惠、孝文、孝景庙皆亲尽宜毁，皇考庙亲未尽，如故。 
大司马车骑将军许嘉等二十九人以为，孝文皇帝除诽谤，去肉刑，躬节俭，不受献，罪人不帑，不私其利，出美人，重绝人类，宾赐长老，收恤孤独，德厚侔天地，利泽施四海，宜为帝者太宗之庙。
廷尉忠以为，孝武皇帝改正朔，易服色，攘四夷，宜为世宗之庙。
谏大夫尹更始等十八人以为，皇考庙上序于昭穆，非正礼，宜毁。
于是上重其事，依违者一年，乃下诏曰： 盖闻王者祖有功而宗有德，尊尊之大义也；存亲庙四，亲亲之至恩也。高皇帝为天下诛暴除乱，受命而帝，功莫大焉。
孝文皇帝国为代王，诸吕作乱，海内摇动，然群臣黎庶靡不一意，北面而归心，犹谦辞固让而后即位，削乱秦之迹，兴三代之风，是以百姓晏然，咸获嘉福，德莫盛焉。高皇帝为汉太祖，孝文皇帝为太宗，世世承祀，传之无穷，朕甚乐之。
孝宣皇帝为孝昭皇帝后，于义一体。
孝景皇帝庙及皇考庙皆亲尽，其正礼仪。 
玄成等奏曰： 祖宗之庙世世不毁，继祖以下，五庙而迭毁。
今高皇帝为太祖，孝文皇帝为太宗，孝景皇帝为昭，孝武皇帝为穆，孝昭皇帝与孝宣皇帝俱为昭。
皇考庙亲未尽。
太上、孝惠庙皆亲尽，宜毁。
太上庙主宜瘗园，孝惠皇帝为穆，主迁于太祖庙，寝园皆无复修。 
奏可。
议者又以为《清庙》之诗言交神之礼无不清静，今衣冠出游，有车骑之众，风雨之气，非所谓清静也。 祭不欲数，数则渎，渎则不敬。 
宜复古礼，四时祭于庙，诸寝园日月间祀皆可勿复修。
上亦不改也。
明年，玄成复言： 古者制礼，别尊卑贵贱，国君之母非適不得配食，则荐于寝，身没而已。
陛下躬至孝，承天心，建祖宗，定迭毁，序昭穆，大礼既定，孝文太后、孝昭太后寝祠园宜如礼勿复修。 
奏可。
后岁余，玄成薨，匡衡为丞相。
上寝疾，梦祖宗谴罢郡国庙，上少弟楚孝王亦梦焉。
上诏问衡，议欲复之，衡深言不可。
上疾久不平。衡惶恐，祷高祖、孝文、孝武庙曰： 嗣曾孙皇帝恭承洪业，夙夜不敢康宁，思育休烈，以章祖宗之盛功。
故动作接神，必因古圣之经。
往者有司以为前因所幸而立庙，将以系海内之心，非为尊祖严亲也。
今赖宗庙之灵，六合之内莫不附亲，庙宜一居京师，天子亲奉，郡国庙可止毋修。
皇帝祗肃旧礼，尊重神明，即告于祖宗而不敢失。
今皇帝有疾不豫，乃梦祖宗见戒以庙，楚王梦亦有其序。
皇帝悼惧。即诏臣衡复修立。
谨案上世帝王承祖祢之大礼，皆不敢不自亲。
郡国吏卑贱，不可使独承。
又祭祀之义以民为本，间者岁数不登，百姓困乏，郡国庙无以修立。
《礼》，凶年则岁事不举，以祖祢之意为不乐，是以不敢复。
如诚非礼义之中，违祖宗之心，咎尽在臣衡，当受其殃，大被其疾，队在沟渎之中。
皇帝至孝肃慎，宜蒙祐福。
唯高皇帝、孝文皇帝、孝武皇帝省察，右飨皇帝之孝，开赐皇帝眉寿亡疆，令所疾日瘳，平复反常，永保宗庙，天下幸甚！ 
又告谢毁庙曰： 往者大臣以为，在昔帝王承祖宗之休典，取象于天地，天序五行，人亲五属，天子奉天，故率其意而尊其制。
是以禘尝之序，靡有过五。
受命之君躬接于天，万世不堕。
继烈以下，五庙而迁，上陈太祖，间岁而祫，其道应天，故福禄永终。
太上皇非受命而属尽，义则当迁。
又以为孝莫大于严父，故父之所尊子不敢不承，父之所异子不敢同。
礼，公子不得为母信，为后则于子祭，于孙止，尊祖严父之义也。
寝日四上食，园庙间祠，皆可亡修。
皇帝思慕悼惧，未敢尽从。
惟念高皇帝圣德茂盛，受命溥将，钦若稽古，承顺天心，子孙本支，陈锡亡疆。
诚以为迁庙合祭，久长之策，高皇帝之意，乃敢不听？
即以令日迁太上、孝惠庙，孝文太后、孝昭太后寝，将以昭祖宗之德，顺天人之序，定无穷之业。
今皇帝未受兹福，乃有不能共职之疾。
皇帝愿复修承祀，臣衡等咸以为礼不得。
如不合高皇帝、孝惠皇帝、孝文皇帝、孝武皇帝、孝昭皇帝、孝宣皇帝、太上皇、孝文太后、孝昭太后之意，罪尽在臣衡等，当受其咎。
今皇帝尚未平，诏中朝臣具复毁庙之文。
臣衡中朝臣咸复以为天子之祀义有所断，礼有所承，违统背制，不可以奉先祖，皇天不祐，鬼神不飨。
《六艺》所载皆言不当，无所依缘以作其文。
事如失指，罪乃在臣衡，当深受其殃。
皇帝宜厚蒙祉福，嘉气日兴，疾病平复，永保宗庙，与天亡极，群生百神，有所归息。 
诸庙皆同文。
久之，上疾连年，遂尽复诸所罢寝庙园，皆修祀如故，初，上定迭毁礼，独尊孝文庙为太宗，而孝武庙亲未尽，故未毁。
上于是乃复申明之，曰： 孝宣皇帝尊孝武庙曰世宗，损益之礼，不敢有与焉。
他皆如旧制。 
唯郡国庙遂废云。
元帝崩，衡奏言： 前以上体不平，故复诸所罢祠，卒不蒙福。
案卫思后、戾太子、戾后园，亲未尽。孝惠、孝景庙亲尽，宜毁。
及太上皇、孝文、孝昭太后、昭灵后、昭哀后、武哀王祠，请悉罢，勿奉。 
奏可。
初，高后时患臣下妄非议先帝宗庙寝园官，故定著令，敢有擅议者弃市。
至元帝改制，蠲除此令。
成帝时以无继嗣，河平元年复复太上皇寝庙园，世世奉祠。
昭灵后、武哀王、昭哀后并食于太上寝庙如故，又复擅议宗庙之命。
成帝崩，哀帝即位。
丞相孔光、大司空何武奏言： 永光五年制书，高皇帝为汉太祖，孝文皇帝为太宗。
建昭五年制书，孝武皇帝为世宗。
损益之礼，不敢有与。
臣愚以为迭毁之次，当以时定，非令所为擅议宗庙之意也。
臣请与群臣杂议。 
奏可。于是，光禄勋彭宣、詹事满昌、博士左咸等五十三人皆以为继祖宗以下，五庙而迭毁，后虽有贤君，犹不得与祖宗并列。
子孙虽欲褒大显扬而立之，鬼神不飨也。
孝武皇帝虽有功烈，亲尽宜殿。
太仆王舜、中垒校尉刘歆议曰：
臣闻周室既衰，四夷并侵，猃狁最强，于今匈奴是也。
至宣王而伐之，诗人美而颂之曰 薄伐猃狁，至于太原 ，又曰 啴々推推，如霆如雷，显允方叔，征伐猃狁，荆蛮来威 ，故称中兴。
及至幽王，犬戎来伐，杀幽王，取宗器。
自是之后，南夷与北夷交侵，中国不绝如线。
《春秋》纪齐桓南伐楚，北伐山戎，孔子曰： 微管仲，吾其被发左衽矣。 是故弃桓之过而录其功，以为伯首。
及汉兴，冒顿始强，破东胡，禽月氏，并其土地，地广兵强，为中国害。
南越尉佗总百粤，自称帝。
故中国虽平，犹有四夷之患，且无宁岁。
一方有急，三面救之，是天下皆动而被其害也。
孝文皇帝厚以货赂，与结和亲，犹侵暴无已。
甚者，兴师十余万众，近屯京师及四边，岁发屯备虏，其为患久矣，非一世之渐也。
诸侯郡守连匈奴及百粤以为逆者非一人也。
匈奴所杀郡守、都尉，略取人民，不可胜数。
孝武皇帝愍中国罢劳无安宁之时，乃遣大将军、骠骑、伏波、楼船之属，南灭百粤，起七郡；北攘匈奴，降昆邪十万之众，置五属国，起朔方，以夺其肥饶之地；东伐朝鲜，起玄菟、乐浪，以断匈奴之左臂；西伐大宛，并三十六国，结乌孙，起敦煌、酒泉、张掖，以隔婼羌，裂匈奴之右肩。
单于孤特，远遁于幕北。
四垂无事，斥地远境，起十余郡。
功业既定，乃封丞相为富民侯，以大安天下，富实百姓，其规橅可见。
又招集天下贤俊，与协心同谋，兴制度，改正朔，易服色，立天下之祠，建封禅，殊官号，存周后，定诸侯之制，永无逆争之心，至今累世赖之。
单于守藩，百蛮服从，万世之基也，中兴之功未有高焉者也。
高帝建大业，为太祖；孝文皇帝德至厚也，为文太宗；孝武皇帝功至著也，为武世宗，此孝宣帝所以发德音也。
《礼记·王制》及《春秋穀梁传》，天子七庙，诸侯五，大夫三，士二。
天子七日而殡，七月而葬；诸侯五日而殡，五月而葬。此丧事尊卑之序也，与庙数相应。
其文曰： 天子三昭三穆，与太祖之庙而七；诸侯二昭二穆，与太祖之庙而五。 故德厚者流光，德薄者流卑。
《春秋左氏传》曰： 名位不同，礼亦异数。 
自上以下，降杀以两，礼也。
七者，其正法数，可常数者也。宗不在此数中。
宗，变也，苟有功德则宗之，不可预为设数。
故于殷，太甲为太宗，大戊曰中宗，武丁曰高宗。
周公为《毋逸》之戒，举殷三宗以劝成王。
繇是言之，宗无数也，然则所以劝帝者之功德博矣。
以七庙言之，孝武皇帝未宜殿；以所宗言之，则不可谓无功德。
《礼记》祀典曰： 夫圣王之制祀也，功施于民则祀之，以劳定国则祀之，能救大灾则祀之。 
窃观孝武皇帝，功德皆兼而有焉。
凡在于异姓，犹将特祀之，况于先祖？
或说天子五庙无见文，又说中宗、高宗者，宗其道而毁其庙。
名与实异，非尊德贵功之意也。
《诗》云： 蔽芾甘棠，勿剪勿伐，邵伯所茇。 
思其人犹爱其树，况宗其道而毁其庙乎？
迭毁之礼自有常法，无殊功异德，固以亲疏相推及。
至祖宗之序，多少之数，经传无明文，至尊至重，难以疑文虚说定也。
孝宣皇帝举公卿之议，用众儒之谋，既以为世宗之庙，建之万世，宣布天下。
臣愚以为孝武皇帝功烈如彼，孝宣皇帝崇立之如此，不宜毁。
上览其议而从之。
制曰： 太仆舜、中垒校尉歆议可。 
歆又以为 礼，去事有杀，故《春秋外传》曰： 日祭，月祀，时享，岁贡，终王 祖祢则日祭，曾高则月祀，二祧则时享，坛墠则岁贡，大禘则终王。
德盛而游广，亲亲之杀也；弥远则弥尊，故禘为重矣。
孙居王父之处，正昭穆，则孙常与祖相代，此迁庙之杀也。
圣人于其祖，出于情矣，礼无所不顺，故无毁庙。
自贡禹建迭毁之议，惠、景及太上寝园废而为虚，失礼意矣。 
至平帝元始中，大司马王莽奏： 本始元年丞相义等议，谥孝宣皇帝亲曰悼园，置邑三百家，至元康元年，丞相相等奏，父为士，子为天子，祭以天子，悼园宜称尊号曰 皇考 ，立庙，益故奉园民满千六百家，以为县。
臣愚以为皇考庙本不当立，累世奉之，非是。
又孝文太后南陵、孝昭太后云陵园，虽前以礼不复修，陵名未正。
谨与大司徒晏等百四十七人议，皆曰孝宣皇帝以兄孙继统为孝昭皇帝后，以数，故孝元世以孝景皇帝及皇考庙亲未尽，不毁。
此两统贰父，违于礼制。
案义奏亲谥曰 悼 ，裁置奉邑，皆应经义。
相奏悼园称 皇考 ，立庙，益民为县，违离祖统，乖缪本义。
父为士，子为天子，祭以天子者，乃谓若虞舜、夏禹、殷汤、周文、汉之高祖受命而王者也，非谓继祖统为后者也。
臣请皇高祖考庙奉明园毁勿修，罢南陵、云陵为县。 
奏可。
司徒掾班彪曰：汉承亡秦绝学之后，祖宗之制因时施宜。
自元、成后学者蕃滋，贡禹毁宗庙，匡衡改郊兆，何武定三公，后皆数复，故纷纷不定。
何者？
礼文缺微，古今异制，各为一家，未易可偏定也。
考观诸儒之议，刘歆博而笃矣。
