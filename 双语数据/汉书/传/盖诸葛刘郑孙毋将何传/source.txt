盖宽饶字次公，魏郡人也。
明经为郡文学，以孝廉为郎。
举方正，对策高第，迁谏大夫，行郎中户将事。
劾奏卫将军张安世子侍中阳都侯彭祖不下殿门，并连及安世居位无补。
彭祖时实下门，宽饶坐举奏大臣非是，左迁为卫司马。
先是时，卫司马在部，见卫尉拜谒，常为卫官繇使市买。
宽饶视事，案旧令，遂揖官属以下行卫者。
卫尉私使宽饶出，宽饶以令诣官府门上谒辞。
尚书责问卫尉，由是卫官不复私使候、司马。
候、司马不拜，出先置卫，辄上奏辞，自此正焉。
宽饶初拜为司马，未出殿门，断其禅衣，令短离地，冠大冠，带长剑，躬案行士卒庐室，视其饮食居处，有疾病者身自抚循临问，加致医药，遇之甚有恩。
及岁尽交代，上临飨罢卫卒，卫卒数千人皆叩头自请，愿复留共更一年，以报宽饶厚德。
宣帝嘉之，以宽饶为太中大夫，使行风俗，多所称举贬黜，奉使称意。
擢为司隶校尉，刺举无所回避，小大辄举，所劾奏众多，廷尉处其法，半用半不用，公卿贵戚及郡国吏繇使至长安，皆恐惧莫敢犯禁，京师为清。
平恩侯许伯入第，丞相、御史、将军、中二千石皆贺，宽饶不行。
许伯请之，乃往，从西阶上，东乡特坐。
许伯自酌曰： 盖君后至。 
宽饶曰： 无多酌我，我乃酒狂。 
丞相魏侯笑曰： 次公醒而狂，何必酒也？ 
坐者毕属目卑下之。
酒酣乐作，长信少府檀长卿起舞，为沐猴与狗斗，坐皆大笑。
宽饶不说，卬视屋而叹曰： 美哉！
然富贵无常，忽则易人，此如传舍，所阅多矣。
唯谨慎为得久，君侯可不戒哉！ 
因起趋出，劾奏长信少府以列卿而沐猴舞，失礼不敬。
上欲罪少府，许伯为谢，良久，上乃解。
宽饶为人刚直高节，志在奉公。
家贫。奉钱月数千，半以给吏民为耳目言事者。
身为司隶，子常步行自戍北边，公廉如此。
然深刻喜陷害人，在位及贵戚人与为怨，又好言事刺讥，奸犯上意。
上以其儒者，优容之，然亦不得迁。
同列后进或至九卿，宽饶自以行清能高，有益于国，而为凡庸所越，愈失意不快，数上疏谏争。
太子庶子王生高宽饶节，而非其如此，予书曰： 明主知君洁白公正，不畏强御，故命君以司察之位，擅君以奉使之权，尊官厚禄已施于君矣。
君宜夙夜惟思当世之务，奉法宣化，忧劳天下，虽日有益，月有功，犹未足以称职而报恩也。
自古之治，三王之术各有制度。
今君不务循职而已，乃欲以太古久远之事匡拂天子，数进不用难听之语以摩切左右，非所以扬令名全寿命者也。
方今用事之人皆明习法令，言足以饰君之辞，文足以成君之过，君不惟蘧氏之高踪，而慕子胥之末行，用不訾之躯，临不测之险，窃为君痛之。
夫君子直而不挺，曲而不诎。
《大雅》云： 既明且哲，以保其身。 
狂夫之言，圣人择焉。
唯裁省览。 
宽饶不纳其言。
是时，上方用刑法，信任中尚书宦官，宽饶奏封事曰： 方今圣道浸废，儒术不行，以刑余为周、召，以法律为《诗》、《书》。 
又引《韩氏易传》言： 五帝官天下，三王家天下，家以传子，官以传贤，若四时之运，功成者去，不得其人则不居其位。 
书奏，上以宽饶怨谤终不改，下其书中二千石。
时，执金吾议，以为宽饶指意欲求禅，大逆不道。
谏大夫郑昌愍伤宽饶忠直忧国，以言事不当意而为文吏所诋挫，上书颂宽饶曰： 臣闻山有猛兽，藜藿为之不采；国有忠臣，奸邪为之不起。
司隶校尉宽饶居不求安，食不球饱，进有忧国之心，退有死节之义，上无许、史之属，下无金、张之托，职在司察，直道而行，多仇少与，上书陈国事，有司劾以大辟，臣幸得从大夫之后，官以谏为名，不敢不言。 
上不听，遂下宽饶吏。
宽饶引佩刀自刭北阙下，众莫不怜之。
诸葛丰字少季，琅邪人也。
以明经为郡文学，名特立刚直。
贡禹为御史大夫，除丰为属，举侍御史。
元帝擢为司隶校尉，刺举无所避，京师为之语曰： 间何阔，逢诸葛。 
上嘉其节，加丰秩光禄大夫。
时，侍中许章以外属贵幸，奢淫不奉法度，宾客犯事，与章相连。
丰案劾章，欲奉其事，适逢许侍中私出，丰驻车举节诏章曰： 下！ 
欲收之。
章迫窘，驰车去，丰追之。
许侍中因得入宫门，自归上。
丰亦上奏，于是收丰节。
司隶去节自丰始。
丰上书谢曰： 臣丰驽怯，文不足以劝善，武不足以执邪。
陛下不量臣能否，拜为司隶校尉，未有以自效，复秩臣为光禄大夫，官尊责重，非臣所当处也。
又迫年岁衰暮，常恐卒填沟渠，无以报厚德，使论议士讥臣无补，长获素餐之名。
故常愿捐一旦之命，不待时而断奸臣之首，悬于都市，编书其罪，使四方明知为恶之罚，然后却就斧钺之诛，诚臣所甘心也。夫以布衣之士，尚犹有刎颈之交，今以四海之大，曾无伏节死谊之臣，率尽苟合取容，阿党相为，念私门之利，忘国家之政。
邪秽浊混之气上感于天，是以灾变数见，百姓困乏。
此臣下不忠之效也，臣诚耻之亡已。
凡人情莫不欲安存而恶危亡，然忠臣直士不避患害者，诚为君也。
今陛下天覆地载，物无不容，使尚书令尧赐臣丰书曰： 夫司隶者刺举不法，善善恶恶，非得颛之也。
勉处中和，顺经术意。 恩深德厚，臣丰顿首幸甚。
臣窃不胜愤懑，愿赐清宴，唯陛下裁幸。 
上不许。
是后，所言益不用，丰复上书言： 臣闻伯奇孝而弃于亲，子胥忠而诛于君，隐公慈而杀于弟，叔武弟而杀于兄。
夫以四子之行，屈平之材，然犹不能自显而被刑戮，岂不足以观哉！
使臣杀身以安国，蒙诛以显君，臣诚愿之。
独恐未有云补，而为众邪所排，令谗夫得遂，正直之路雍塞，忠臣沮心，智士杜口，此愚臣之所惧也。 
丰以春夏系治人，在位多言其短。
上徙丰为城门校尉，丰上书告光禄勋周堪、光禄大夫张猛。
上不直丰，乃制诏御史： 城门校尉丰，前与光禄勋堪、光禄大夫猛在朝之时，数称言堪、猛之美。
丰前为司隶校尉，不顺四时，修法度，专作苛暴，以获虚威，朕不忍下吏，以为城门校尉。
不内省诸己。而反怨堪、猛，以求报举，告案无证之辞，暴扬难验之罪，毁誉恣意，不顾前言，不信之大者也。
朕怜丰之耆老，不忍加刑，其免为庶人。 
终于家。
刘辅，河间宗室人也。
举孝廉，为襄贲令。
上书言得失，召见，上美其材，擢为谏大夫。
会成帝欲立赵婕妤为皇后，先下诏封婕妤父临为列侯。
辅上书言： 臣闻天之所与，必先赐以符瑞；天之所违，必先降以灾变：此神明之征应，自然之占验也。
昔武王、周公承顺天地，以飨鱼乌之瑞，然犹君臣祗惧，动色相戒，况于季世，不蒙继嗣之福，屡受威怒之异者虖！
虽夙夜自责，改过易行，畏天命，念祖业，妙选有德之世，考卜窈窕之女，以承宗庙，顺神祇心，塞天下望，子孙之详犹恐晚暮，今乃触情纵欲，倾于卑贱之女，欲以母天下，不畏于天，不愧于人，惑莫大焉。
里语曰： 腐木不可以为柱，卑人不可以为主。 天人之所不予，必有祸而无福，市道皆共知之，朝廷莫肯一言，臣窃伤心。
自念得以同姓拔擢，尸禄不忠，污辱谏争之官，不敢不尽死，唯陛下深察。 
书奏，上使侍御史收缚辅，系掖庭秘狱，群臣莫知其故。
于是中朝左将军辛庆忌、右将军廉褒、光禄勋师丹、太中大夫谷永俱上书曰： 臣闻明王垂宽容之听，崇谏争之官，广开忠直之路，不罪狂狷之言，然后百僚在位，竭忠尽谋，不惧后患，朝廷无谄谀之士，元首无失道之愆。
窃见谏大夫刘辅，前以县令求见，擢为谏大夫，此其言必有卓诡切至，当圣心者，故得拔至于此。
旬日之间，收下秘狱，臣等愚，以为辅幸得托公族之亲，在谏臣之列，新从下土来，未知朝廷体，独触忌讳，不足深过。
小罪宜隐忍而已，如有大恶，宜暴治理官，与众共之。
昔赵简子杀其大夫鸣犊，孔子临河而还。
今天心未豫，灾异屡降，水旱迭臻，方当隆宽广问，褒直尽下之时也。
而行惨急之诛于谏争之臣，震惊群下，失忠直心。
假令辅不坐直言，所坐不著，天下不可户晓。
同姓近臣本以言显，其于治亲养忠之义诚不宜幽囚于掖庭狱。
公卿以下见陛下进用辅亟，而折伤之暴，人有惧心，精锐销耎，莫敢尽节正言，非所以昭有虞之听，广德美之风也。
臣等窃深伤之，唯陛下留神省察。 
上乃徙系辅共工狱，减死罪一等，论为鬼薪。
终于家。
郑崇字子游，本高密大族，世与王家相嫁娶。
祖父以訾徙平陵。
父宾明法令，为御史，事贡公，名公直。
崇少为郡文学史，至丞相大车属。
弟立与高武侯傅喜同门学，相友善。
喜为大司马，荐崇，哀帝擢为尚书仆射。
数求见谏争，上初纳用之。
每见曳革履，上笑曰： 我识郑尚书履声。 
久之，上欲封祖母傅太后从弟商，崇谏曰： 孝成皇帝封亲舅五侯，天为赤黄昼昏，日中有黑气。
今祖母从昆弟二人已侯。
孔乡侯，皇后父；高武侯以三公封，尚有因缘。
今无故欲复封商，坏乱制度，逆天人之心，非傅氏之福也。
臣闻师曰： 逆阳者厥极弱，逆阴者厥极凶短折，犯人者有乱亡之患，犯神者有疾夭之祸。 故周公著戒曰： 惟王不知艰难，唯耽乐是从，时亦罔有克寿。 故衰世之君夭折蚤没，此皆犯阴之害也。
臣愿以身命当国咎。 
崇因持诏书案起。
傅太后大怒曰： 何有为天子乃反为一臣所颛制邪！ 
上遂下诏曰： 朕幼而孤，皇太太后躬自养育，免于襁褓，教道以礼，至于成人，惠泽茂焉。 欲报之德，昊天罔极。 前追号皇太太后父为崇祖侯，惟念德报未殊，朕甚恧焉。
侍中光禄大夫商，皇太太后父同产子，小自保大，恩义最亲。
其封商为汝昌侯，为崇祖侯后，更号崇祖侯为汝昌哀侯。 
崇又以董贤贵宠过度谏，由是重得罪。
数以职事见责，发疾颈痈，欲乞骸骨，不敢。
尚书令赵昌佞谄，素害崇，知其见疏，因奏崇与宗族通，疑有奸，请治。
上责崇曰： 君门如市人，何以欲禁切主上？ 
崇对曰： 臣门如市，臣心如水，愿得考覆。 
上怒，下崇狱，穷治，死狱中。
孙宝字子严，颍川鄢陵人也，以明经为郡吏。
御史大夫张忠辟宝为属，欲令授子经，更为除舍，设储偫。
宝自劾去，忠固还之，心内不平。
后署宝主簿，宝徙入舍，祭灶请比邻。
忠阴察，怪之，使所亲问宝： 前大夫为君设除大舍，子自劾去者，欲为高节也。
今两府高士俗不为主簿，子既为之，徙舍甚说，何前后不相副也？ 
宝曰： 高士不为主簿，而大夫君以宝为可，一府莫言非，士安得独自高？
前日君男欲学文，而移宝自近。
礼有来学，义无往教；道不可诎，身诎何伤？
且不遭者可无不为，况主簿乎！ 
忠闻之，甚惭，上书荐宝经明质直，宜备近臣。
为议郎，迁谏大夫。
鸿嘉中，广汉群盗起，选为益州刺史。
广汉太守扈商者，大司马车骑将军王音姊子，软弱不任职。
宝到部，亲入山谷，谕告群盗，非本造意。渠率皆得悔过自出，遣归田里。
自劾矫制，奏商为乱首，《春秋》之义，诛首恶而已。
商亦奏宝所纵或有渠率当坐者。
商征下狱，宝坐失死罪免。
益州吏民多陈宝功效，言为车骑将军所排。
上复拜宝为冀州刺史，迁丞相司直。
时，帝舅红阳侯立使客因南郡太守李尚占垦草田数百顷，颇有民所假少府陂泽，略皆开发，上书愿以入县官。
有诏郡平田予直，钱有贵一万万以上。
宝闻之，遣丞相史按验，发其奸，劾奏立、尚怀奸罔上，狡猾不道。
尚下狱死。
立虽不坐，后兄大司马卫将军商薨，次当代商，上度立而用其弟曲阳侯根为大司马票骑将军。
会益州蛮夷犯法，巴、蜀颇不安，上以宝著名西州，拜为广汉太守，秩中二千石，赐黄金三十斤。
蛮夷安辑，吏民称之。
征为京兆尹。
故吏侯文以刚直不苟合，常称疾不肯仕，宝以恩礼请文，欲为布衣友，日设酒食，妻子相对。
文求受署为掾，进见如宾礼。
数月，以立秋日署文东部督邮。
入见，敕曰： 今日鹰隼始击，当顺天气取奸恶，以成严霜之诛，掾部渠有其人乎？ 
文卬曰： 无其人不敢空受职。 宝曰： 谁也？ 
文曰： 霸陵杜稚季。 
宝曰： 其次？ 
文曰： 豺狼横道，不宜复问狐狸。 
宝默然。
稚季者大侠，与卫尉淳于长、大鸿胪萧育等皆厚善。
宝前失车骑将军，与红阳侯有隙，自恐见危，时淳于长方贵幸，友宝，宝亦欲附之，始视事而长以稚季托宝，故宝穷，无以复应文。
文怪宝气索，知其有故，因曰： 明府素著威名，今下敢取稚季，当且阖阁，勿有所问。
如此竟岁，吏民未敢诬明府也。
即度稚季而谴它事，众口讠雚哗，终身自堕。 宝曰： 受教。 
稚季耳目长，闻知之，杜门不通水火，穿舍后墙为小户，但持锄自治园，因文所厚自陈如此。
文曰： 我与稚季幸同土壤，素无睚，顾受将命，分当相直。
诚能自改，严将不治前事，即不更心，但更门户，适趣祸耳。 
稚季遂不敢犯法，宝亦竟岁无所谴。
明年，稚季病死。
宝为京兆尹三岁，京师称之。
会淳于长败，宝与萧育等皆坐免官。
文复去吏，死于家。
稚季子杜苍，字君敖，名出稚季右，在游侠中。
哀帝即位，征宝为谏大夫，迁司隶。
初，傅太后与中山孝王母冯太后俱事元帝，有隙，傅太后使有司考冯太后，令自杀，众庶冤之。
宝奏请覆治，傅太后大怒，曰： 帝置司隶，主使察我。
冯氏反事明白，故欲擿觖以扬我恶。
我当坐之。 
上乃顺指下宝狱。
尚书仆射唐林争之，上以林朋党比周，左迁敦煌鱼泽障候。
大司马傅喜、光禄大夫龚胜固争，上为言太后，出宝复官。
顷之，郑崇下狱，宝上书曰： 臣闻疏不图亲，外不虑内。
臣幸得衔命奉使，职在刺举，不敢避贵幸之势，以塞视听之明。
按尚书令昌奏仆射崇，下狱复治，榜掠将死，卒无一辞，道路称冤。
疑昌与崇内有纤介，浸润相陷，自禁门内枢机近臣，蒙受冤谮，亏损国家，为谤不小。
臣请治昌，以解众心。 
书奏，天子不说，以宝名臣不忍诛，乃制诏丞相、大司空： 司隶宝奏故尚书仆射崇冤，请狱治尚书令昌。
案崇近臣，罪恶暴著，而宝怀邪，附下罔上，以春月作诋欺，遂其奸心，盖国之贼也。
传不云乎？ 恶利口之覆国家。 其免宝为庶人。 
哀帝崩，王莽白王太后征宝以为光禄大夫，与王舜等俱迎中山王。
平帝立，宝为大司农。
会越巂郡上黄龙游江中，太师孔光、大司徒马宫等咸称莽功德比周公，宜告祠宗庙。
宝曰： 周公上圣，召公大贤，尚犹有不相说，著于经典，两不相损。
今风雨未时，百姓不足，每有一事，群臣同声，得无非其美者。 
时，大臣皆失色，侍中奉车都尉甄邯即时承制罢议者。
会宝遣吏迎母，母道病，留弟家，独遣妻子。
司直陈崇以奏宝，事下三公即讯。
宝对曰： 年七十悖眊，恩衰共养，营妻子，如章。 
宝坐免，终于家。
建武中，录旧德臣，以宝孙伉为诸长。
毌将隆字君房，东海兰陵人也。
大司马车骑将军王音内领尚书，外典兵马，踵故选置从事中郎与参谋议，奏请隆为从事中郎，迁谏大夫。
成帝末，隆奏封事言： 古老选诸侯入为公卿，以褒功德，宜征定陶王使在国邸，以填万方。 
其后上竟立定陶王为太子，隆迁翼州牧、颍川太守。
哀帝即位，以高第入为京兆尹，迁执金吾。
时，侍中董贤方贵，上使中黄门发武库兵，前后十辈，送董贤及上乳母王阿舍。
隆奏曰： 武库兵器，天下公用，国家武备，缮治造作，皆度大司农钱。
大司农钱自乘舆不以给共养，共养劳赐，一出少府。
盖不以本臧给末用，不以民力共浮费，别公私，示正路也。
古者诸侯方伯得颛征伐，乃赐斧钺，汉家边吏，职在距寇，亦赐武库兵，皆任其事然后蒙之。
《春秋》之谊，家不臧甲，所以抑臣威，损私力也。
今贤等便僻弄臣，私恩微妾，而以天下公用给其私门，契国威器共其家备。
民力分于弄臣，武兵设于微妾，建立非宜，以广骄僣，非所以示四方也。
孔子曰： 奚取于三家之堂！ 
臣请收还武库。 
上不说。
顷之，傅太后使谒者买诸官婢，贱取之，复取执金吾官婢八人。
隆奏言贾贱，请更平直。
上于是制诏丞相、御史大夫： 交让之礼兴，则虞、芮之讼息。
隆位九卿，既无以匡朝廷之不逮，而反奏请与永信宫争贵贱之贾，程奏显言，众莫不闻。
举错不由谊理，争求之名自此始，无以示百僚，伤化失俗。 
以隆前有安国之言，左迁为沛郡都尉，迁南郡太守。
王莽少时，慕与隆交，隆不甚附。
哀帝崩，莽秉政，使大司徒孔光奏隆前为冀州牧治中山冯太后狱冤陷无辜，不宜处位在中土。
本中谒者令史立、侍御史丁玄自典考之，但与隆连名奏事。
史立时为中太仆，丁玄奏山太守，及尚书令赵昌谮郑崇者为河内太守，皆免官，徙合浦。
何并字子廉，祖父以吏二千石自平舆徙平陵。
并为郡吏，至大司空掾，事何武。
武高其志节，举能治剧，为长陵令，道不拾遗。
初，邛成太后外家王氏贵，而侍中王林卿通轻侠，倾京师。
后坐法免，宾客愈盛，归长陵上冢，因留饮连日。
并恐其犯法，自造门上谒，谓林卿曰： 冢间单外，君宜以时归。 
林卿曰： 诺。 
先是，林卿杀婢婿埋冢舍，并具知之，以非己时，又见其新免。故不发举，欲无令留界中而已，即且遣吏奉谒传送。
林卿素骄，惭于宾客，并度其为变，储兵马以待之。
林卿既去，北度泾桥，令骑奴还至寺门，拔刀剥其建鼓。
并自从吏兵追林卿。
行数十里，林卿迫窘，及令奴冠其冠被其襜褕自代，乘车从童骑，身变服从间径驰去。
会日暮追及，收缚冠奴，奴曰： 我非侍中，奴耳。 
并自知已失林卿，乃曰： 王君困，自称奴，得脱死邪？ 
叱吏断头持还，县所剥鼓置都亭下，署曰； 故侍中王林卿坐杀人埋冢舍，使奴剥寺门鼓。 
吏民惊骇。
林卿因亡命，众庶讠雚哗，以为实死。
成帝太后以邛成太后爱林卿故，闻之涕泣，为言哀帝。
哀帝问状而善之，迁并陇西太守。
徙颍川太守，代陵阳严诩。
诩本以孝行为官，谓掾史为师友，有过辄闭阁自责，终不大言。
郡中乱，王莽遣使征诩，官属数百人为设祖道，诩据地哭。
掾史曰： 明府吉征，不宜若此。 
诩曰： 吾哀颍川士，身岂有忧哉！我以柔弱征，必选刚猛代。
代到，将有僵仆者，故相吊耳。 
诩至，拜为美俗使者。
是时，颍川钟元为尚书令，领廷尉，用事有权。
弟威为郡掾，臧千金。
并为太守，过辞钟廷尉，廷尉免冠为弟请一等之罪，愿蚤就髡钳。
并曰： 罪在弟身与君律，不在于太守。 
元惧，驰遣人呼弟。
阳翟轻侠赵季、李款多畜宾客，以气力渔食闾里，至奸人妇女，持吏长短，从横郡中，闻并且至，皆亡去。
并下车求勇猛晓文法吏且十人，使文吏治三人狱，武吏往捕之，各有所部。
敕曰： 三人非负太守，乃负王法，不得不治。
钟威所犯多在赦前，驱使入函谷关，勿令污民间；不入关，乃收之。
赵、李桀恶，虽远去，当得其头，以谢百姓。 
钟威负其兄，止雒阳，吏格杀之。
亦得赵、李它郡，持头还，并皆悬头及其具狱于市。
郡中清静，表善好士，见纪颍川，名次黄霸。
性清廉，妻子不至官舍。
数年，卒。
疾病，召丞掾作先令书，曰： 告子恢，吾生素餐日久，死虽当得法赙，勿受。
葬为小椁，亶容下棺。 
恢如父言。
王莽擢恢为关都尉。
建武中以并孙为郎。
赞曰：盖宽饶为司臣，正色立于朝，虽《诗》所谓 国之司直 无以加也。
若采王生之言以终其身，斯近古之贤臣矣。
诸葛、刘、郑虽云狂瞽，有异志焉。
孔子曰： 吾未见刚者。 
以数子之名迹，然毌将污于冀州，孙宝桡于定陵，况俗人乎！
何并之节，亚尹翁归云。
