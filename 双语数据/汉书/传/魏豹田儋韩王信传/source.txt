魏豹，故魏诸公子也。
其兄魏咎，故魏时封为宁陵君，秦灭魏，为庶人。
陈胜之王也，咎往从之。
胜使魏人周市徇魏地，魏地已下，欲立周市为魏王。
市曰： 天下昏乱，忠臣乃见。
今天下共畔秦，其谊必立魏王后乃可。 
齐、赵使车各五十乘，立市为王。
市不受，迎魏咎于陈，五反，陈王乃遣立咎为魏王。
章邯已破陈王，进兵击魏王于临济。
魏王使周市请救齐、楚。
齐、楚遣项它、田巴将兵，随市救魏。
章邯遂击破杀周市等军，围临济。
咎为其民约降。
约降定，咎自杀。
魏豹亡走楚。
楚怀王予豹数千人，复徇魏地。
项羽已破秦兵，降章邯，豹下魏二十余城，立为魏王。
豹引精兵从项羽入关。
羽封诸侯，欲有梁地，乃徙豹于河东，都平阳，为西魏王。
汉王还定三秦，渡临晋，豹以国属焉，遂从击楚于彭城。
汉王败，还至荥阳，豹请视亲病，至国，则绝河津畔汉。
汉王谓郦生曰： 缓颊往说之。 
郦生往，豹谢曰： 人生一世间，如白驹过隙。
今汉王嫚侮人，骂詈诸侯群臣如奴耳，非有上下礼节，吾不忍复见也。 
汉王遣韩信击豹，遂虏之，传豹诣荥阳，以其地为河东、太原、上党郡。
汉王令豹守荥阳。
楚围之急，周苛曰： 反国之王，难与共守。 
遂杀豹。
田儋，狄人也，故齐王田氏之族也。
儋从弟荣，荣弟横，皆豪桀，宗强，能得人。
陈涉使周市略地，北至狄，狄城守。
儋阳为缚其奴，从少年之廷，欲谒杀奴。
见狄令，因击杀令，而召豪吏子弟曰： 诸侯皆反秦自立，齐，古之建国，儋，田氏，当王。 
遂自立为齐王，发兵击周市。
市军还去，儋因率兵东略定齐地。
秦将章邯围魏王咎于临济，急。
魏王请救于齐，儋将兵救魏。
章邯夜衔枚击，大破齐、楚军，杀儋于临济下。
儋从弟荣收儋余兵东走东阿。
齐人闻儋死，乃立故齐王建之弟田假为王，田角为相，田闲为将，以距诸侯。
荣之走东阿，章邯追围之。
项梁闻荣急，乃引兵击破章邯东阿下。
章邯走而西，项梁因追之。
而荣怒齐之立假，乃引兵归，击逐假。
假亡走楚。相角亡走赵。
角弟闲前救赵。因不敢归。
荣乃立儋市为王，荣相之，横为将，平齐地。
项梁既追章邯，章邯兵益盛，项梁使使趣齐兵共击章邯。
荣曰： 楚杀田假，赵杀角、闲，乃出兵。 
楚怀王曰： 田假与国之王，穷而归我，杀之不谊。 
赵亦不杀田角、田闲以市于齐。
齐王曰： 蝮蠚手则斩手，蠚足则斩足。
何者？
为害于身也。
田假、田角、田闲于楚、赵，非手足戚，何故不杀？
且秦复得志于天下，则齮龁首用事者坟墓矣。 
楚、赵不听齐，齐亦怒，终不肯出兵。
章邯果败杀项梁，破楚兵。
楚兵东走，而章邯渡河围赵于巨鹿。
项羽由此怨荣。
羽既存赵，降章邯，西灭秦，立诸侯王，乃徙齐王市更王胶东，治即墨。
齐将田都从共救赵，因入关，故立都为齐王，治临菑。
故齐王建孙田安，项羽方渡河救赵，安下济北数城，引兵降项羽，羽立安为济北王，治博阳。
荣以负项梁，不肯助楚攻秦，故不得王。
赵将陈馀亦失职，不得王。
二人俱怨项羽。
荣使人将兵助陈馀，令反赵地，而荣亦发兵以距击田都，都亡走楚。
荣留齐王市毋之胶东。
市左右曰： 项王强暴，王小就国，必危。 
市惧，乃亡就国。
荣怒，追击杀市于即墨，还攻杀济北王安，自立为王，尽并三齐之地。
项王闻之，大怒，乃北伐齐。
荣发兵距之城阳。
荣兵败，走平原，平原民杀荣。
项羽遂烧夷齐城郭，所过尽屠破。
齐人相聚畔之。
荣弟横收齐散兵，得数万人，反击项羽于城阳。
而汉王帅诸侯败楚，入彭城。
项羽闻之，乃释齐而归击汉于彭城，因连与汉战，相距荥阳。
以故横复收齐城邑，立荣子广为王，而横相之，政事无巨细皆断于横。
定齐三年，闻汉将韩信引兵且东击齐，齐使华毋伤、田解军历下以距汉。
会汉使郦食其往说王广及相横，与连和。
横然之，乃罢历下守备，纵酒，且遣使与汉平。韩信乃渡平原。袭破齐历下军，因入临菑。
王广、相横以郦生为卖己而亨之。
广东走高密，横走博，守相田光走城阳，将军田既军于胶东。
楚使龙且救齐，齐王与合军高密。
汉将韩信、曹参破杀龙且，虏齐王广。
汉将灌婴追得守相光，至博。
而横闻王死，自立为王，还击婴，婴败横军于赢下。
横亡走梁，归彭越。
越时居梁地，中立，且为汉，且为楚。
韩信已杀龙且，因进兵破杀田既于胶东，灌婴破杀齐将田吸于千乘，遂平齐地。汉灭项籍，汉王立为皇帝，彭越为梁王。
横惧诛，而与其徒属五百余人入海，居隝中。
高帝闻之，以横兄弟本定齐，齐人贤者多附焉，今在海中不收，后恐有乱，乃使使赦横罪而召之。
横谢曰： 臣亨陛下之使郦食其，今闻其弟商为汉将而贤，臣恐惧，不敢奉诏，请为庶人，守海隝中。 
使还报，高帝乃诏卫尉郦商曰： 齐王横即至，人马从者敢动摇者致族夷！ 
乃复使使持节具告以诏意，曰： 横来，大者王，小者乃侯耳；不来，且发兵加诛。 
横乃与其客二人乘传诣雒阳。
至尸乡厩置，横谢使者曰： 人臣见天子，当洗沐。 
止留。
谓其客曰： 横始与汉王俱南面称孤，今汉王为天子，而横乃为亡虏，北面事之，其愧固已甚矣。
又吾亨人之兄，与其弟并肩而事主，纵彼畏天子之诏，不敢动摇，我独不愧于心乎？
且陛下所以欲见我，不过欲壹见我面貌耳。
陛下在雒阳，今斩吾头，驰三十里间，形容尚未能败，犹可知也。 
遂自刭，令客奉其头，从使者驰奏之高帝。
高帝曰： 嗟乎，有以！
起布衣，兄弟三人更王，岂非贤哉！ 
为之流涕，而拜其二客为都尉，发卒二千，以王者礼葬横。
既葬，二客穿其冢旁，皆自刭从之。
高帝闻而大惊，以横之客皆贤者，吾闻其余尚五百人在海中，使使召至，闻横死，亦皆自杀。
于是乃知田横兄弟能得士也。
韩王信，故韩襄王孽孙也，长八尺五寸。
项梁立楚怀王，燕、齐、赵、魏皆已前王，唯韩无有后，故立韩公子横阳君成为韩王，欲以抚定韩地。
项梁死定陶，成奔怀王。
沛公引兵击阳城，使张良以韩司徒徇韩地，得信，以为韩将，将其兵从入武关。
沛公为汉王，信从入汉中，乃说汉王曰： 项王王诸将，王独居此，迁也。
士卒皆山东人，竦而望归，及其蜂东乡，可以争天下。 
汉王还定三秦，乃许王信，先拜为韩太尉，将兵略韩地。
项籍之封诸王皆就国，韩王成以不从无功，不遣之国，更封为穰侯，后又杀之。
闻汉遣信略韩地，乃令故籍游吴时令郑昌为韩王距汉。
汉二年，信略定韩地十余城。
汉王至河南，信急击韩王昌，昌降汉。
汉乃立信为韩王，常将韩兵从。
汉王使信与周苛等守荥阳，楚拔之，信降楚。
已得亡归汉，汉复以为韩王，竟从击破项籍。
五年春，与信剖符，王颖川。
六年春，上以为信壮武，北近巩、雒，南迫宛、叶，东有淮阳，皆天下劲兵处也，乃更以太原郡为韩国，徙信以备胡，都晋阳。
信上书曰： 国被边，匈奴数入，晋阳去塞远，请治马邑。 
上许之。
秋，匈奴冒顿大入围信，信数使使胡求和解。
汉发兵救之，疑信数间使，有二心。
上赐信书责让之曰： 专死不勇，专生不任，寇攻马邑，君王力不足以坚守乎？
安危丰亡之地，此二者朕所以责于君王。 
信得书，恐诛，因与匈奴约共攻汉，以马邑降胡，击太原。
七年冬，上自往击破信军铜鞮，斩其将王喜。
信亡走匈奴其将白土人曼丘臣、王黄立赵苗裔赵利为王，复收信散兵，而与信及冒顿谋攻汉。
匈奴使左右贤王将万余骑与王黄等屯广武以南，至晋阳，与汉兵战，汉兵大破之，追至于离石，复破之。
匈奴复聚兵楼烦西北。
汉令车骑击匈奴，常败走，汉乘胜追北。
闻冒顿居代谷，上居晋阳，使人视冒顿，还报曰 可击 。
上遂至平城，上白登。
匈奴骑围上，上乃使人厚遗阏氏。
阏氏说冒顿曰： 今得汉地，犹不能居，且两主不相厄。 
居七日，胡骑稍稍引去。
天雾，汉使人往来，胡不觉。
护军中尉陈平言上曰： 胡者全兵，请令强弩傅两矢外乡，徐行出围。 
入平城，汉救兵亦至，胡骑遂解去，汉亦罢兵归。
信为匈奴将兵往来击边，令王黄等说误陈豨。
十一年春，信复与胡骑入居参合。
汉使柴将军击之，遗信书曰： 陛下宽仁，诸侯虽有叛亡，而后归，辄复故位号，不诛也。
大王所知。
今王以败亡走胡，非有大罪，急自归。 
信报曰： 陛下擢仆闾巷，南面称孤，此仆之幸也。
荥阳之事，仆不能死，囚于项籍，此一罪也。
寇攻马邑，仆不能坚守，以城降之，此二罪也。
今为反寇，将兵与将军争一旦之命，此三罪也。
夫种、蠡无一罪，身死亡；仆有三罪，而欲求活，此伍子胥所以偾于吴世也。
今仆亡匿山谷间，旦暮乞貣蛮夷，仆之思归，如痿人不忘起，盲者不忘视，势不可耳。 
遂战。
柴将军屠参合，斩信。
信之入匈奴，与太子俱，及至穨当城，生子，因名曰穨当。
韩太子亦生子婴 至孝文时，穨当及婴率其众降。
汉封穨当为弓高侯，婴为襄城侯。
吴、楚反时，弓高侯功冠诸将。
传子至孙，孙无子，国绝。
婴孙以不敬失侯。
穨当孽孙嫣，贵幸，名显当世。
嫣弟说，以校尉击匈奴，封龙额侯。
后坐酎金失侯，复以待诏为横海将军，击破东越，封按道侯。
太初中，为游击将军屯五原外列城，还为光禄勋，掘蛊太子宫，为太子所杀。
子兴嗣，坐巫蛊诛。
上曰： 游击将军死事，无论坐者。 
乃复封兴弟增为龙额侯。
增少为郎，诸曹、侍中、光禄大夫，昭帝时至前将军，与大将军霍光定策立宣帝，益封千户。
本始二年，五将征匈奴，增将三万骑出云中，斩首百余级，至期而还。
神爵元年，代张安世为大司马车骑将军，领尚书事。
增世贵，幼为忠臣，事三主，重于朝廷。
为人宽和自守，以温颜逊辞承上接下，无所失意，保身固宠，不能有所建明。
五凤二年薨，谥曰安侯。
子宝嗣，亡子，国除。
成帝时，继功臣后，封增兄子岑为龙额侯，薨，子持弓嗣。
王莽败，乃绝。
赞曰：周室既坏，至春秋末，诸侯耗尽，而炎、黄、唐、虞之苗裔尚犹颇有存者。
秦灭六国，而上古遗烈扫地尽矣。
楚、汉之际，豪桀相王，唯魏豹、韩信、田儋兄弟为旧国之后，然皆及身而绝。
横之志节，宾客慕义，犹不能自立，岂非天虖！
韩氏自弓高后贵显，盖周烈近与！
