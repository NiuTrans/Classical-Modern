何武字君公，蜀郡郫县人也。
宣帝时，天下和平，四夷宾服，神爵、五凤之间屡蒙瑞应。
而益州刺史王襄使辩士王褒颂汉德，作《中和》、《乐职》、《宣布》诗三篇。
武年十四五，与成都杨覆众等共习歌之。
是时，宣帝循武帝故事，求通达茂异士，召见武等于宣室。
上曰： 此盛德之事，吾何足以当之哉！ 
以褒为待诏，武等赐帛罢。
武诣博士受业，治《易》。
以射策甲科为郎，与翟方进交志相友。
光禄勋举四行，迁为鄠令，坐法免归。
武兄弟五人，皆为郡吏，郡县敬惮之。
武弟显家有市籍，租常不入，县数负其课。
市啬夫求商捕辱显家，显怒，欲以吏事中商。
武曰： 以吾家租赋繇役不为众先，奉公吏不亦宜乎！ 
武卒白太守，召商为卒吏，州里闻之皆服焉。
久之，太仆王音举武贤良方正，征对策，拜为谏大夫，迁扬州刺史。
所举奏二千石长吏必先露章，服罪者为亏除，免之而已；不服，极法奏之，抵罪或至死。
九江太守戴圣，《礼经》号小戴者也，行治多不法，前刺史以其大儒，优容之。
及武为刺史，行部隶囚徒，有所举以属郡。
圣曰： 后进生何知，乃欲乱人治！ 
皆无所决。
武使从事廉得其罪，圣惧，自免，后为博士，毁武于朝廷。
武闻之，终不扬其恶。
而圣子宾客为群盗，得，系庐江，圣自以子必死。
武平心决之，卒得不死。
自是后，圣惭服。
武每奏事至京师，圣未尝不造门谢恩。
武为刺史，二千石有罪，应时举奏，其余贤与不肖敬之如一，是以郡国各重其守相，州中清平。
行部必先即学宫见诸生，试其诵论，问以得失，然后入传舍，出记问垦田顷亩、五谷美恶，已乃见二千石，以为常。
初，武为郡吏时，事太守何寿。
寿知武有宰相器，以其同姓故厚之。
后寿为大司农，其兄子为庐江长史。
时，武奏事在邸，寿兄子适在长安，寿为具召武弟显及故人杨覆众等，酒酣，见其兄子，曰： 此子扬州长史，材能驽下，未尝省见。 
显等甚惭，退以谓武，武曰： 刺史古之方伯，上所委任，一州表率也，职在进善退恶。吏治行有茂异，民有隐逸，乃当召见，不可有所私问。 
显、覆众强之，不得已召见，赐卮酒。
岁中，庐江太守举之。
其守法见惮如此。
为刺史五岁，入为丞相司直，丞相薛宣敬重之。
出为清河太守，数岁，坐郡中被灾害什四以上免。
久之，大司马曲阳侯王根荐武，征为谏大夫。
迁兖州刺史，入为司隶校尉，徙京兆尹。
二岁，坐举方正所举者召见槃辟雅拜，有司以为诡众虚伪。
武坐左迁楚内史，迁沛郡太守，复入为廷尉。
绥和元年，御史大夫孔光左迁廷尉，武为御史大夫。
成帝欲修辟雍，建三公官，即改御史大夫为大司空。
武更为大司空，封汜乡侯，食邑千户。
汜乡在琅邪不其，哀帝初即位，褒赏大臣，更以南阳犨之博望乡为汜乡侯国，增邑千户。
武为人仁厚，好进士，将称人之善。
为楚内史厚两龚，在沛郡厚两唐，及为公卿，荐之朝廷。
此人显于世者，何侯力也，世以此多焉。
然疾朋党，问文吏必于儒者，问儒者必于文吏，以相参检。
欲除吏，先为科例以防请托。
其所居亦无赫赫名，去后常见思。
及为御史大夫司空，与丞相方进共奏言： 往者诸侯王断狱治政，内史典狱事，相总纲纪辅王，中尉备盗贼。
今王不断狱与政，中尉官罢，职并内史，郡国守相委任，所以一统信，安百姓也。
今内史位卑而权重，威职相逾，不统尊者，难以为治。
臣请相如太守，内史如都尉，以顺尊卑之序，平轻重之权。 
制曰： 可。 
以内史为中尉。
初，武为九卿时，奏言宜置三公官，又与方进共奏罢刺史，更置州牧，后皆复复故，语在《朱博传》。
唯内史事施行。
多所举奏，号为烦碎，不称贤公。
功名略比薛宣，其材不及也，而经术正直过之。
武后母在郡，遣吏归迎，会成帝崩，吏恐道路有盗贼，后母留止，左右或讥武事亲不笃。
哀帝亦欲改易大臣，遂策免武曰： 君举错烦苛，不合众心，孝声不闻，恶名流行，无以率示四方，其上大司空印绶，罢归就国。
后五岁，谏大夫鲍宣数称冤之，天子感丞相王嘉之对，而高安侯董贤亦荐武，武由是复征为御史大夫，月余，徙为前将军。
先是，新都侯王莽就国，数年，上以太皇太后故征莽还京师。
莽从弟成都侯王邑为侍中，矫称太皇太后指白哀帝，为莽求特进给事中。
哀帝复请之，事发觉。
太后为谢，上以太后故不忍诛之，左迁邑为西河属国都尉，削千户。
后有诏举大常，莽私从武求举，武不敢举。
后数月，哀帝崩，太后即日引莽入，收大司马董贤印绶，诏有司举可大司马者。
莽故大司马，辞位辟丁、傅，众庶称以为贤，又太后近亲，自大司徒孔光以下举朝皆举莽。
武为前将军，素与左将军公孙禄相善，二人独谋，以为往时孝惠、孝昭少主之世，外戚吕、霍、上官持权，几危社稷，今孝成、孝哀比世无嗣，方当选立亲近辅幼主，不宜令异姓大臣持权，亲疏相错，为国计便。
于是武举公孙禄可大司马，而禄亦举武。
太后竟自用莽为大司马。
莽风有司劾奏武、公孙禄互相称举，皆免。
武就国后，莽寝盛，为宰衡，阴诛不附己者。元始三年，吕宽等事起。
时，大司空甄丰承莽风指，遣使者乘传案治党与，连引诸所欲诛，上党鲍宣，南阳彭伟、杜公子，郡国豪桀坐死者数百人。
武在见诬中，大理正槛车征武，武自杀。
众人多冤武者，莽欲厌众意，令武子况嗣为侯，谥武曰刺侯。
莽篡位，免况为庶人。
王嘉字公仲，平陵人也。
以明经射策甲科为郎，坐户殿门失阑免。
光禄勋于永除为掾，察廉为南陵丞，复察廉为长陵尉。
鸿嘉中，举敦朴能直言，召见宣室，对政事得失，超迁太中大夫。
出为九江、河南太守，治甚有声。
征入为大鸿胪，徙京兆尹，迁御史大夫。
建平三年代平当为丞相，封新甫侯，加食邑，千一百户。
嘉为人刚直严毅有威重，上甚敬之。
哀帝初立，欲匡成帝之政，多所变动，嘉上疏曰：
臣闻圣王之功在于得人。
孔子曰： 材难，不其然与！ 
故断世立诸侯，象贤也。 
虽不能尽贤，天子为择臣，立命卿以辅之。
居是国也，累世尊重，然后士民之众附焉，是以教化行而治功立。
今之郡守重于古诸侯，往者致选贤材，贤材难得，拔擢可用者，或起于囚徒。
昔魏尚坐事系，文帝感冯唐之言，遣使持节赦其罪，拜为云中太守，匈奴忌之。
武帝擢韩安国于徒中，拜为梁内史，骨肉长安。
张敞为京兆尹，有罪当免，黠吏知而犯敞，敞收杀之，其家自冤，使者覆狱，刻敞贼杀人，上逮捕不下，会免，亡命数十日，宣帝征敞拜为冀州刺史，卒获其用。
前世非私此三人，贪其材器有益于公家也。
孝文时，吏居官者或长子孙，以官为氏，仓氏、库氏则仓库吏之后也。
其二千石长吏亦安官乐职，然后下下相望，莫有苟且之意。
其后稍稍变易，公卿以下传相促急，又数改更政事，司隶、部刺史察过悉劾，发扬阴私，吏或居官数月而退，送故迎新，交错道路。
中材苟容求全，下材怀危内顾，一切营私者多。
二千石益轻贱，吏民慢易之。
或持其微过，增加成罪，言于刺史、司隶，或至上书章下；众庶知其易危，小失意则有离畔之心。
前山阳亡徒苏令等从横，吏士临难，莫肯伏节死义，以守相威权素夺也。
孝成皇帝悔之，下诏书，二千石不为纵，遣使者赐金，尉厚其意，诚以为国家有急，取办于二千石，二千石尊重难危，乃能使下。
孝宣皇帝爱其良民吏，有章劾，事留中，会赦一解。
故事，尚书希下章，为烦扰百姓，证验系治，或死狱中，章文必有 敢告之 字乃下。
唯陛下留神于择贤，记善忘过，容忍臣子，勿责以备。
二千石、部刺史、三辅县令有材任职者，人情不能不有过差，宜可阔略，令尽力者有所劝。
此方今急务，国家为利也。
前苏令发，欲遣大夫使逐问状，时见大夫无可使者，召盩厔令尹逢拜为谏大夫遣之。
今诸大夫有材能者甚少，宜豫畜养可成就者，则士赴难不爱其死；临事仓卒乃求，非所以明朝廷也。
嘉因荐儒者公孙光、满昌及能吏萧咸、薛修等，皆故二千石有名称。天子纳而用之。
会息夫躬、孙宠等因中常侍宋弘上书告东平王云祝诅，又与后舅伍宏谋弑上为逆，云等伏诛，躬、宠擢为吏二千石。
是时，侍中董贤爱幸于上，上欲侯之而未有所缘，傅嘉劝上因东平事以封贤。
上于是定躬、宠告东平本章，掇去宋弘，更言因董贤以闻，欲以其功侯之，皆先赐爵关内侯。
顷之，欲封贤等，上心惮嘉，乃先使皇后父孔乡侯傅晏持诏书视丞相御史。
于是嘉与御史大夫贾延上封事言： 窃见董贤等三人始赐爵，众庶匈匈，咸曰贤贵，其余并蒙恩，至今流言未解。
陛下仁恩于贤等不已，宜暴贤等本奏语言，延问公卿、大夫、博士、议郎，考合古今，明正其义，然后乃加爵土；不然，恐大失众心，海内引领而议。
暴平其事，必有言当封者，在陛下所从；天下虽不说，咎有所分，不独在陛下。
前定陵侯淳于长初封，其事亦议。
大司农谷永以长当封，众人归咎于永，先帝不独蒙其讥。
臣嘉、臣延材驽不称，死有余责。
知顺指不迕，可得容身须臾，所以不敢者，思报厚恩也。 
上感其言，止，数月，遂下诏封贤等，因以切责公卿曰： 朕居位以来，寝疾未瘳，反逆之谋相连不绝，贼乱之臣近侍帷幄。
前东平王云与后谒祝诅朕，使侍医伍宏等内侍案脉，几危社稷，殆莫甚焉！
昔楚有子玉得臣，晋文为之侧席而坐；近事，汲黯折淮南之谋。
今云等至有图弑天子逆乱之谋者，是公卿股肱莫能悉心务聪明以销厌未萌之故。
赖宗庙之灵，侍中、驸马都尉贤等发觉以闻，咸伏厥辜。
《书》不云乎？ 用德章厥善 。其封贤为高安侯、南阳太守宠为方阳侯、左曹光禄大夫躬为宜陵侯。 
后数月，日食，举直言，嘉复奏封事曰：
臣闻咎繇戒帝舜曰： 亡敖佚欲有国，兢兢业业，一日二日万机。 
箕子戒武王曰： 臣无有作威作福，亡有玉食；臣之有作威作福玉食，害于而家，凶于而国，人用侧颇辟，民用僣慝。 
言如此则逆尊卑之序，乱阴阳之统，而害及王者，其国极危。
国人倾仄不正，民用僣差不一，此君不由法度，上下失序之败也。
武王躬履此道，隆至成、康。
自是以后，纵心恣欲，法度陵迟，至于臣弑君，子弑父。
父子至亲，失礼患生，何况异姓之臣？
孔子曰： 道千乘之国，敬事而信，节用而爱人，使民以时。 
孝文皇帝备行此道，海内蒙恩，为汉太宗。
孝宣皇帝赏罚信明，施与有节，记人之功，忽于小过，以致治平。
孝元皇帝奉承大业，温恭少欲，都内钱四十万万，水衡钱二十五万万，少府钱十八万万。
尝幸上林，后宫冯贵人从临兽圈，猛兽惊出，贵人前当之，元帝嘉美其义，赐钱五万。
掖庭见亲，有加赏赐，属其人勿众谢。
示平恶偏，重失人心，赏赐节约。
是时，外戚赀千万者少耳，故少府水衡见钱多也。
虽遭初元、永光凶年饥馑，加有西羌之变，外奉师旅，内振贫民，终无倾危之忧，以府臧内充实也。
孝成皇帝时，谏臣多言燕出之害，及女宠专爱，耽于酒色，损德伤年，其言甚切，然终不怨怒也。
宠臣淳于长、张放、史育：育数贬退，家资不满千万；放斥逐就国；长榜死于狱。
不以私爱害公义，故虽多内讥，朝廷安平，传业陛下。
陛下在国之时，好《诗》、《书》，上俭节，征来所过道上称诵德美，此天下所以回心也。
初即位，易帷帐，去锦绣，乘舆席缘绨缯而已。
共皇寝庙比比当作，忧闵元元，惟用度不足，以义割恩，辄且止息，今始作治。
而驸马都尉董贤亦起官寺上林中，又为贤治大第，开门乡北阙，引王渠灌园池，使者护作，赏赐吏卒，甚于治宗庙。
贤母病，长安厨给祠具，道中过者皆饮食。
为贤治器，器成，奏御乃行，或物好，特赐其工，自贡献宗庙三宫，犹不至此。
贤家有宾婚及见亲，诸官并共，赐及仓头奴婢，人十万钱。
使者护视，发取市物，百贾震动，道路讠雚哗，群臣惶惑。
诏书罢菀，而以赐贤二千余顷，均田之制从此堕坏。
奢僣放纵，变乱阴阳，灾异众多，百姓讹言，持筹相惊，被发徒跣而走，乘马者驰，天惑其意，不能自止。
或以为筹者策失之戒也。
陛下素仁智慎事，今而有此大讥。
孔子曰： 危而不持，颠而不扶，则将安用彼相矣！ 
臣嘉幸得备位，窃内悲伤不能通愚忠之信；身死有益于国，不敢自惜。
唯陛下慎己之所独乡，察众人之所共疑。
往者宠臣邓通、韩嫣骄贵失度，逸豫无厌，小人不胜情欲，卒陷罪辜。
乱国亡躯，不终其禄，所谓爱之适足以害之者也。
宜深览前世，以节贤宠，全安其命。
于是上寝不说，而愈爱贤，不能自胜。
会祖母傅太后薨，上因托傅太后遗诏。令成帝母王太后下丞相、御史，益封贤二千户，及赐孔乡侯、汝昌侯、阳新侯国。
嘉封还诏书，因奏封事谏上及太后曰： 臣闻爵禄土地，天之有也。
《书》云： 天命有德，五服五章哉！ 王者代天爵人，尤宜慎之。
裂地而封，不得其宜，则众庶不服，感动阴阳，其害疾自深。
今圣体久不平，此臣嘉所内惧也。
高安侯贤，佞幸之臣，陛下倾爵位以贵之，单货财以富之，损至尊以宠之，主威已黜，府藏已竭，唯恐不足。
财皆民力所为，孝文皇帝欲起露台，重百金之费，克己不作。
今贤散公赋以施私惠，一家至受千金，往古以来贵臣未尝有此，流闻四方，皆同怨之。
里谚曰： 千人所指，无病而死。 
臣常为之寒心。
今太皇太后以永信太后遗诏，诏丞相、御史益贤户，赐三侯国，臣嘉窃惑。
山崩地动，日食于三朝，皆阴侵阳之戒也。
前贤已再封，晏、商再易邑，业缘私横求，恩已过厚，求索自恣，不知厌足，甚伤尊尊之义，不可以示天下，为害痛矣！
臣骄侵罔，阴阳失节，气感相动，害及身体。
陛下寝疾久不平，继嗣未立，宜思正万事，顺天人之心，以求福晁，奈何轻身肆意，不念高祖之勤苦垂立制度欲传之于无穷哉！
《孝经》曰： 天子有争臣七人，虽无道，不失其天下。 
臣谨封上诏书，不敢露见，非爱死而不自法，恐天下闻之，故不敢自劾。
愚戆数犯忌讳，唯陛下省察。 
初，廷尉梁相与丞相长史、御史中丞及五二千石杂治东平王云狱，时冬月未尽二旬，而相心疑云冤，狱有饰辞，奏欲传之长安，更下公卿复治。
尚书令鞫谭、仆射宗伯凤以为可许。
天子以相等皆见上体不平，外内顾望，操持两心，幸云逾冬，无讨贼疾恶主雠之意，制诏免相等皆为庶人。
后数月大赦，嘉奏封事荐相等明习治狱， 相计谋深沉，谭颇知雅文，凤经明行修，圣王有计功除过，臣窃为朝廷惜此三人。 
书奏，上不能平。
后二十余日，嘉封还益董贤户事，上乃发怒，召嘉诣尚书，责问以： 相等前坐在位不尽忠诚，外附诸侯，操持两心，背人臣之义，今所称相等材美，足以相计除罪。
君以道德，位在三公，以总方略一统万类分明善恶为职，知相等罪恶陈列，著闻天下，时辄以自劾，今又称誉相等，云为朝廷惜之。
大臣举错，恣心自在，迷国罔上，近由君始，将谓远者何！
对状。 
嘉免冠谢罪。
事下将军中朝者，光禄大夫孔光、左将军公孙禄、右将军王安、光禄勋马宫、光禄大夫龚胜劾嘉迷国罔上不道，请与廷尉杂治。
胜独以为嘉备宰相，诸事并废，咎由嘉生；嘉坐荐相等，微薄，以应迷国罔上不道，恐不可以示天下。
遂可光等奏。
光等请谒者召嘉诣廷尉诏狱，制曰： 票骑将军、御史大夫、中二千石、二千石、诸大夫、博士、议郎议。 
卫尉云等五十人以为： 如光等言可许。 
议郎龚等以为： 嘉言事前后相违，无所执守，不任宰相之职，宜夺爵士，免为庶人。 
永信少府猛等十人以为： 圣王断狱，必先原心定罪，探意立情，故死者不抱恨而入地，生者不衔怨而受罪。
明主躬圣德，重大臣刑辟，广延有司议，欲使海内咸服。
嘉罪名虽应法，圣王之于大臣，在舆为下，御坐则起，疾病视之无数，死则临吊之，废宗庙之祭，进之以礼，退之以义，诔之以行。
案嘉本以相等为罪，罪恶虽著，大臣括发关械、裸躬就笞，非所以重国褒宗庙也。
今春月寒气错缪，霜露数降，宜示天下以宽和。
臣等不知大义，唯陛下察焉。 
有诏假谒者节，召丞相诣廷尉诏狱。
使者既到府，掾史涕泣，共和药进嘉，嘉不肯服。
主簿曰： 将相不对理陈冤，相踵以为故事，君侯宜引决。 
使者危坐府门上。
主簿复前进药，嘉引药杯以击地，谓官属曰： 丞相幸得备位三公，奉职负国，当伏刑都市以示万众。
丞相岂儿女子邪，何谓咀药而死！ 
嘉遂装出，见使者再拜受诏，乘吏小车，去盖不冠，随使者诣廷尉。
廷尉收嘉丞相、新甫侯印绶，缚嘉载致都船诏狱。
上闻嘉生自诣吏，大怒，使将军以下与五二千石杂治。
吏诘问嘉，嘉对曰： 案事者思得实。
窃见相等前治东平王狱，不以云为不当死，欲关公卿示重慎；置驿马传囚，势不得逾冬月，诚不见其外内顾望阿附为云验。
复幸得蒙大赦，相等皆良善吏，臣窃为国惜贤，不私此三人。 
狱吏曰： 苟如此，则君何以为罪犹当？
有以负国，不空入狱矣。 
吏稍侵辱嘉，嘉喟然卬天叹曰： 幸得充备宰相，不能进贤、退不肖，以是负国，死有余责。 
吏问贤、不肖主名，嘉曰： 贤，故丞相孔光、故大司空何武，不能进；恶，高安侯董贤父子，佞邪乱朝，而不能退。
罪当死，死无所恨。 
嘉系狱二十余日，不食，欧血而死。
帝舅大司马票骑将军丁明素重嘉而怜之，上遂免明，以董贤代之，语在《贤传》。
嘉为相三年诛，国除。
死后上览其对而思嘉言，复以孔光代嘉为丞相，征用何武为御史大夫。
元始四年，诏书追录忠臣，封嘉子崇为新甫侯，追谥嘉为忠侯。
师丹字仲公，琅邪东武人也。
治《诗》，事匡衡。
举孝廉为郎。
元帝末，为博士，免。
建始中，州举茂才，复补博士，出为东平王太傅。
丞相方进、御史大夫孔光举丹论议深博、廉正守道，征入为光禄大夫、丞相司直。
数月，复以光禄大夫给事中，由是为少府、光禄勋、侍中，甚见尊重。
成帝末年，立定陶王为皇太子，以丹为太子太傅。
哀帝即位，为左将军，赐爵关内侯，食邑，领尚书事，遂代王莽为大司马，封高乐侯。
月余，徙为大司空。
上少在国，见成帝委政外家，王氏僣盛，常内邑邑。
即位，多欲有所匡正。
封拜丁、傅，夺王氏权。
丹自以师傅居三公位，得信于上，上书言： 古者谅闇不言，听于冢宰，三年无改于父之道。
前大行尸柩在堂，而官爵臣等以及亲属，赫然皆贵宠。
封舅为阳安侯，皇后尊号未定，豫封父为孔乡侯。
出侍中王邑、射声校尉王邯等。
诏书比下，变动政事，卒暴无渐。
臣纵不能明陈大义，复曾不能牢让爵位，相随空受封侯，增益陛下之过。
间者郡国多地动，水出流杀人民，日月不明，王星失行，此皆举错失中，号令不定，法度失理，阴阳混浊之应也。
臣伏惟人情无子，年虽六七十，犹博取而广求。
孝成皇帝深见天命，烛知至德，以壮年克己，立陛下为嗣。
先帝暴弃天下而陛下继体，四海安宁，百姓不惧，此先帝圣德当合天人之功也。
臣闻天威不违颜咫尺，愿陛下深思先帝所以建立陛下之意，且克己躬行以观群下之从化。
天下者，陛下之家也。肺附何患不富贵，不宜仓卒。
先帝不量臣愚，以为太傅，陛下以臣托师傅，故亡功德而备鼎足，封大国，加赐黄金，位为三公，职在左右，不能尽忠补过，而令庶人窃议，灾异数见，此臣之大罪也。
臣不敢言乞骸骨归于海滨，恐嫌于伪。
诚惭负重责，义不得不尽死。 
书数十上，多切直之言。
初，哀帝即位，成帝母称太皇太后，成帝赵皇后称皇太后，而上祖母傅太后与母丁后皆在国邸，自以定陶共王为称。
高昌侯董宏上书言： 秦庄襄王母本夏氏，而为华阳夫人所子，及即位后，俱称太后。
宜立定陶共王后为皇太后。 
事下有司，时丹以左将军与大司马王莽共劾奏宏： 知皇太后尊之号，天下一统，而称引亡秦以为比喻，诖误圣朝，非所宜言，大不道。 
上新立，谦让，纳用莽、丹言，免宏为庶人。
傅太后大怒，要上欲必称尊号，上于是追尊定陶共王为共皇帝，尊傅太后为共皇太后，丁后为共皇后。
郎中令泠褒、黄门郎段犹等复奏言： 定陶共皇太后、共皇后皆不宜复引定陶蕃国之名以冠大号，车马衣服宜皆称皇之意，置吏二千石以下各供厥职，又宜为共皇立庙京师。 
上复下其议，有司皆以为宜如褒、犹言。
丹议独曰： 圣王制礼取法于天地，故尊卑之礼明则人伦之序正，人伦之序正则乾坤得其位而阴阳顺其节，人主与万民俱蒙晁福。
尊卑者，所以正天地之位，不可乱也。
今定陶共皇太后、共皇后以定陶共为号者，母从子、妻从夫之义也。
欲立官置吏，车服与太皇太后并，非所以明尊卑亡二上之义也。
定陶共皇号谥已前定，义不得复改。
《礼》： 父为士，子为天子，祭以天子，其尸服以士服。 
子亡爵父之义，尊父母也。
为人后者为之子，故为所后服斩衰三年，而降其父母期，明尊本祖而重正统也。
孝成皇帝圣恩深远，故为共王立后，奉承祭祀，今共皇长为一国太祖，万世不毁，恩义已备。
陛下既继体先帝，持重大宗，承宗庙天地社稷之祀，义不得复奉定陶共皇祭入其庙。
今欲立庙于京师，而使臣下祭之，是无主也。
又亲尽当毁，空去一国太祖不堕之祀，而就无主当毁不正之礼，非所以尊厚共皇也。 
丹由是浸不合上意。
会有上书言古者以龟贝为货，今以钱易之，民以故贫，宜可改币。
上以问丹，丹对言可改。
章下有司议，皆以为行钱以来久，难卒变易。
丹老人，忘其前语，后从公卿议。
又丹使吏书奏，吏私写其草，丁、傅子弟闻之，使人上书告丹上封事行道人遍持其书。
上以问将军中朝臣，皆对曰： 忠臣不显谏，大臣奏事不宜漏泄，令吏民传写流闻四方。 臣不密则失身 ，宜下廷尉治。 
事下廷尉，廷尉劾丹大不敬。
事未决，给事中博士申咸、炔钦上书言： 丹经行无比，自近世大臣能若丹者少。
发愤懑，奏封事，不及深思远虑，使主簿书，漏泄之过不在丹。
以此贬黜，恐不厌众心。 
尚书劾咸、钦： 幸得以儒官选擢备腹心，上所折中定疑，知丹社稷重臣，议罪处罚，国之所慎，咸、钦初傅经义以为当治，事以暴列，乃复上书妄称誉丹，前后相违，不敬。 
上贬咸、钦秩各二等。遂策免丹曰： 夫三公者，朕之腹心也。辅善相过，匡率百僚，和合天下者也。
朕既不明，委政于公，间者阴阳不调，寒暑失常，变异屡臻，山崩地震，河决泉涌，流杀人民，百姓流连，无所归心，司空之职尤废焉。
君在位也出入三年，未闻忠言嘉谋，而反有朋党相进不公之名。
乃者以挺力田议改币章示君，君内为朕建可改不疑；以君之言博考朝臣，君乃希众雷同，外以为不便，令观听者归非于朕。
朕隐忍不宣，为君受愆。
朕疾夫比周之徒虚伪坏化，寝以成俗，故屡以书饬君，几君省过求己，而反不受，退有后言。
及君奏封事，传于道路，布闻朝市，言事者以为大臣不忠，辜陷重辟，获虚采名，谤讥匈匈，流于四方。
腹心如此，谓疏者何？
殆谬于二人同心之利焉，将何以率示群下，附亲远方？
朕惟君位尊任重，虑不周密，怀谖迷国，进退违命，反复异言，甚为君耻之，非所以共承天地，永保国家之意。
以君尝托傅位，未忍考于理，已诏有司赦君勿治。
其上大司空高乐侯印绶，罢归。 
尚书令唐林上疏曰： 窃见免大司空丹策书，泰深痛切，君子作文，为贤者讳。
丹经为世儒宗，德为国黄耇，亲傅圣躬，位在三公，所坐者微，海内未见其大过，事既已往，免爵大重，京师识者咸以为宜复丹邑爵，使奉朝请，四方所瞻仰也。
惟陛下财览众心，有以尉复师傅之臣。 
上从林言，下诏赐丹爵关内侯，食邑三百户。
丹既免数月，上用朱博议，尊傅太后为皇太太后，丁后为帝太后，与太皇太后及皇太后同尊，又为共皇立庙京师，仪如孝元皇帝。
博迁为丞相，复与御史大夫赵玄奏言： 前高昌侯宏首建尊号之议，而为丹所劾奏，免为庶人。
时天下衰粗，委政于丹。丹不深惟褒广尊亲之义而妄称说，抑贬尊号，亏损孝道，不忠莫大焉。
陛下圣仁，昭然定尊号，宏以忠孝复封高昌侯。
丹恶逆暴著，虽蒙赦令，不宜有爵邑，请免为庶人。 
奏可。
丹于是废归乡里者数年。
平帝即位，新都侯王莽白太皇太后发掘傅太后、丁太后冢，夺其玺授，更以民葬之，定陶隳废共皇庙。
诸造议泠褒、段犹等皆徙合浦，复免高昌侯宏为庶人。
征丹诣公车，赐爵关内侯，食故邑。
数月，太皇太后诏大司徒、大司空曰： 夫褒有德，赏元功，先圣之制，百王不易之道也。
故定陶太后造称僣号，甚悖义理。关内侯师丹端诚于国，不顾患难，执忠节，据圣法，分明尊卑之制，确然有柱石之固，临大节而不可夺，可谓社稷之臣矣。
有司条奏邪臣建定称号者已放退，而丹功赏未加，殆缪乎先赏后罚之义，非所以章有德报厥功也。
其以厚丘之中乡户二千一百封丹为义阳侯。 
月余薨，谥曰节侯。
子业嗣，王莽败乃绝。
赞曰：何武之举，王嘉之争，师丹之议，考其祸福，乃效于后。
当王莽之作，外内咸服，董贤之爱，疑于亲戚，武、嘉区区，以一蕢障江河，用没其身。
丹与董宏更受赏罚，哀哉！
故曰 依世则废道，违俗则危殆 ，此古人所以难受爵位者也。
