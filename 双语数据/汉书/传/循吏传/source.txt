汉兴之初，反秦之敝，与民休息，凡事简易，禁罔疏阔，而相国萧、曹以宽厚清静为天下帅，民作 画一 之歌。
孝惠垂拱，高后女主，不出房闼，而天下晏然，民务稼穑，衣食滋殖。
至于文、景，遂移风易俗。
是时，循吏如河南守吴公、蜀守文翁之属，皆谨身帅先，居以廉平，不至于严，而民从化。
孝武之世，外攘四夷，内改法度，民用凋敝，奸轨不禁。
时少能以化治称者，惟江都相董仲舒、内史公孙弘、皃宽，居官可纪。
三人皆儒者，通于世务，明习文法，以经术润饰吏事，天子器之。
仲舒数谢病去，弘、宽至三公。
孝昭幼冲，霍光秉政，承奢侈师旅之后，海内虚耗，光因循守职，无所改作。
至于始元、元凤之间，匈奴乡化，百姓益富，举贤良文学，问民所疾苦，于是罢酒榷而议盐铁矣。
及至孝宣，由仄陋而登至尊，兴于闾阎，知民事之艰难。
自霍光薨后始躬万机，厉精为治，五日一听事，自丞相已下各奉职而进。
及拜刺史守相，辄亲见问，观其所由，退而考察所行以质其言，有名实不相应，必知其所以然。
常称曰： 庶民所以安其田里而亡叹息愁恨之心者，政平讼理也。
与我共此者，其唯良二千石乎！ 以为太守，吏民之本也。数变易则下不安，民知其将久，不可欺罔，乃服从其教化。
故二千石有治理效，辄以玺书勉厉，增秩赐金，或爵至关内侯，公卿缺则选诸所表以次用之。
是故汉世良吏，于是为盛，称中兴焉。
若赵广汉、韩延寿、尹翁归、严延年、张敞之属，皆称其位，然任刑罚，或抵罪诛。
王成、黄霸、朱邑、龚遂、郑弘、召信臣等，所居民富，所去见思，生有荣号，死见奉祀，此廪廪庶几德让君子之遗风矣。
文翁，庐江舒人也。
少好学，通《春秋》，以郡县吏察举。
景帝末，为蜀郡守，仁爱好教化。
见蜀地辟陋有蛮夷风，文翁欲诱进之，乃选郡县小吏开敏有材者张叔等十余人亲自饬厉，遣诣京师，受业博士，或学律令。减省少府用度，买刀布蜀物，赍计吏以遗博士。
数岁，蜀生皆成就还归，文翁以为右职，用次察举，官有至郡守刺史者。
又修起学官于成都市中，招下县子弟以为学官弟子，为除更徭，高者以补郡县吏，次为孝弟力田。
常选学官僮子，使在便坐受事。
每出行县，益从学官诸生明经饬行者与俱，使传教令，出入闺阁。
县邑吏民见而荣之，数年，争欲为学官弟子，富人至出钱以求之。
由是大化，蜀地学于京师者比齐鲁焉。
至武帝时，乃令天下郡国皆立学校官，自文翁为之始云。
文翁终于蜀，吏民为立祠堂，岁时祭祀不绝。
至今巴蜀好文雅，文翁之化也。
王成，不知何郡人也。
为胶东相，治甚有声。
宣帝最先褒之，地节三年下诏曰： 盖闻有功不赏，有罪不诛，虽唐、虞不能以化天下。
今胶东相成，劳来不怠，流民自占八万余口，治有异等之效。
其赐成爵关内侯，秩中二千石。 
未及征用，会病卒官。
后诏使丞相、御史问郡国上计长吏守丞以政令得失，或对言前胶东相成伪自增加，以蒙显赏，是后俗吏多为虚名云。
黄霸字次公，淮阳阳夏人也，以豪杰役使徙云陵。
霸少学律令，喜为吏，武帝末以待诏入钱赏官，补侍郎谒者，坐同产有罪劾免。
后复入谷沈黎郡，补左冯翊二百石卒史。
冯翊以霸入财为官，不署右职，使领郡钱谷计。
簿书正，以廉称，察补河东均输长，复察廉为河南太守丞。
霸为人明察内敏，又习文法，然温良有让，足知，善御众。
为丞，处议当于法，合人心，太守甚任之，吏民爱敬焉。
自武帝末，用法深。
昭帝立，幼，大将军霍光秉政，大臣争权，上官桀等与燕王谋作乱，光既诛之，遂遵武帝法度，以刑罚痛绳群下，由是俗吏上严酷以为能，而霸独用宽和为名。
会宣帝即位，在民间时知百姓苦吏急也，闻霸持法平，召以为廷尉正，数决疑狱，庭中称平。
守丞相长史，坐公卿大议廷中知长信少府夏侯胜非议诏书大不敬，霸阿从不举劾，皆下廷尉，系狱当死。
霸因从胜受《尚书》狱中，再逾冬，积三岁乃出，语在《胜传》。
胜出，复为谏大夫，令左冯翊宋畸举霸贤良。
胜又口荐霸于上，上擢霸为扬州刺史。
三岁，宣帝下诏曰： 制诏御史：其以贤良高第扬州刺史霸为颍川太守，秩比二千石居，官赐车盖，特高一丈，别驾主簿车，缇油屏泥于轼前，以章有德。 
时，上垂意于治，数下恩泽诏书，吏不奉宣。
太守霸为选择良吏，分部宣布诏令，令民咸知上意，使邮亭乡官皆畜鸡豚，以赡鳏寡贫穷者。
然后为条教，置父老师师伍长，班行之于民间，劝以为善防奸之意，及务耕桑，节用殖财，种树畜养，去食谷马。
米盐靡密，初若烦碎，然霸精力能推行之。
吏民见者，语次寻绎，问它阴伏，以相参考。
尝欲有所司察，择长年廉吏遣行，属令周密。
吏出，不敢舍邮亭，食于道旁，乌攫其肉。
民有欲诣府口言事者适见之，霸与语，道此。
后日吏还谒霸，霸见迎劳之，曰： 甚苦！
食于道旁乃为乌所盗肉。 
吏大惊，以霸具知其起居，所问豪氂不敢有所隐。
鳏寡孤独有死无以葬者，乡部书言，霸具为区处，某所大木可以为棺，某亭猪子可以祭，吏往皆如言。
其识事聪明如此，吏民不知所出，咸称神明。
奸人去入它郡，盗贼日少。
霸力行教化而后诛罚，务在成就全安长吏。
许丞老，病聋，督邮白欲逐之，霸曰： 许丞廉吏，虽老，尚能拜起送迎，正颇重听，何伤？
且善助之，毋失贤者意。 
或问其故，霸曰： 数易长吏，送故迎新之费及奸吏缘绝簿书盗财物，公私费耗甚多，皆当出于民，所易新吏又未必贤，或不如其故，徒相益为乱。
凡治道，去其泰甚者耳。 
霸以外宽内明得吏民心，户口岁增，治为天下第一。
征守京兆尹，秩二千石。
坐发民治驰道不先闻，又发骑士诣北军马不适士，劾乏军兴，连贬秩。
有诏归颍川太守官，以八百石居治如其前。前后八年，郡中愈治。
是时，凤皇神爵数集郡国，颍川尤多。
天子以霸治行终长者，下诏称扬曰： 颍川太守霸，宣布诏令，百姓向化，孝子弟弟贞妇顺孙日以众多，田者让畔，道不拾遣，养视鳏寡，赡助贫穷，狱或八年亡重罪囚，吏民向于教化，兴于行谊，可谓贤人君子矣。
《书》不云乎？ 股肱良哉！ 
其赐爵关内侯，黄金百斤，秩中二千石。 
而颍川孝弟有行义民、三老、力田，皆以差赐爵及帛。
后数月，征霸为太子太傅，迁御史大夫。
五凤三年，代丙吉为丞相，封建成侯，食邑六百户。
霸材长于治民，及为丞相，总纲纪号令，风采不及丙、魏、于定国，功名损于治郡。
时，京兆尹张敞舍鹖雀飞集丞相府，霸以为神雀，议欲以闻。
敞奏霸曰： 窃见丞相请与中二千石博士杂问郡国上计长吏、守丞为民兴利除害、成大化，条其对，有耕者让畔，男女异路，道不拾遗，及举孝子贞妇者为一辈，先上殿，举而不知其人数者次之，不为条教者在后叩头谢。
丞相虽口不言，而心欲其为之也。
长吏、守丞对时，臣敞舍有鹖雀飞止丞相府屋上，丞相以下见者数百人。
边吏多知鹖雀者，问之，皆阳不知。
丞相图议上奏曰： 臣问上计长吏、守丞以兴化条，皇天报下神雀。 
后知从臣敞舍来，乃止。
郡国吏窃笑丞相仁厚有知略，微信奇怪也。
昔汲黯为淮阳守，辞去之官，谓大行李息曰： 御史大夫张汤怀诈阿意，以倾朝廷，公不早白，与俱受戮矣。 
息畏汤，终不敢言。
后汤诛败，上闻黯与息语，乃抵息罪而秩黯诸侯相，取其思竭忠也。
臣敞非敢毁丞相也，诚恐群臣莫白，而长吏、守丞畏丞相指，归舍法令，各为私教，务相增加，浇淳散朴，并行伪貌，有名亡实，倾摇解怠，甚者为妖。
假令京师先行让畔异路，道不拾遗，其实亡益廉贪贞淫之行，而以伪先天下，固未可也；即诸侯先行之，伪声轶于京师，非细事也。
汉家承敝通变，造起律令，所以劝善禁奸，条贯详备，不可复加。
宜令贵臣明饬长吏、守丞，归告二千石、举三老、孝弟、力田、孝廉、廉吏务得其人，郡事皆以义法令捡式，毋得擅为条教；敢挟诈伪以奸名誉者，必先受戮，以正明好恶。 
天子嘉纳敞言，召上计吏，使侍中临饬如敞指意。
霸甚惭。
又乐陵侯史高以外属旧恩侍中贵重，霸荐高可太尉。
天子使尚书召问霸： 太尉官罢久矣，丞相兼之，所以偃武兴文也。
如国家不虞，边境有事，左右之臣皆将率也。
夫宣明教化，通达幽隐，使狱无冤刑，邑无盗贼，君之职也。
将相之官，朕之任焉。
侍中乐陵侯高帷幄近臣，朕之所自亲，君何越职而举之？ 
尚书令受丞相对，霸免冠谢罪，数日乃决。
自是后不敢复有所请。
然自汉兴，言治民吏，以霸为首。
为相五岁，甘露三年薨，谥曰定侯。
霸死后，乐陵侯高竟为大司马。霸子思侯赏嗣，为关都尉。
薨，子忠侯辅嗣，至卫尉九卿。
薨，子忠嗣侯，讫王莽乃绝。
子孙为吏二千石者五六人。
始，霸少为阳夏游徼，与善相人者共载出，见一妇人，相者言： 此妇人当富贵，不然，相书不可用也。 
霸推问之，乃其乡里巫家女也。
霸即娶为妻，与之终身。
为丞相后徙杜陵。
朱邑字仲卿，庐江舒人也。
少时为舒桐乡啬夫，廉平不苛，以爱利为行，未尝笞辱人，存问耆老孤寡，遇之有恩，所部吏民爱敬焉。
迁补太守卒史，举贤良为大司农丞，迁北海太守，以治行第一入为大司农。
为人淳厚，笃于故旧，然性公正，不可交以私。
天子器之，朝廷敬焉。
是时，张敞为胶东相，与邑书曰： 明主游心太古，广延茂士，此诚忠臣竭思之时也。
直敞远守剧郡，驭于绳墨，匈臆约结，固亡奇也。
虽有，亦安所施？
足下以清明之德，掌周稷之业，犹饥者甘糟糠，穰岁余梁肉。
何则？
有亡之势异也。
昔陈平虽贤，须魏倩而后进；韩信虽奇，赖萧公而后信。
故事各达其时之英俊，若必伊尹、吕望而后荐之，则此人不因足下而进矣。 
邑感敞言，贡荐贤士大夫，多得其助者。
身为列卿，居处俭节，禄赐以共九族乡党，家亡余财。
神爵元年卒。
天子闵惜，下诏称扬曰： 大司农邑，廉洁守节，退食自公，亡强外之交，束脩之馈，可谓淑人君子，遭离凶灾，朕甚闵之。
其赐邑子黄金百斤，以奉其祭祀。 
初，邑病且死，属其子曰： 我故为桐乡吏，其民爱我，必葬我桐乡。
后世子孙奉尝我，不如桐乡民。 
及死，其子葬之桐乡西郭外，民果共为邑起冢立祠，岁时祠祭，至今不绝。
龚遂字少卿，山阳南平阳人也。
以明经为官，至昌邑郎中令，事王贺。
贺动作多不正，遂为人忠厚，刚毅有大节，内谏争于王，外责傅相，引经义，陈祸福，至于涕泣，蹇蹇亡已。
面刺王过，王至掩耳起走，曰： 郎中令善愧人。 
及国中皆畏惮焉。
王尝久与驺奴宰人游戏饮食，赏赐亡度。遂入见王，涕泣膝行，左右侍御皆出涕。王曰： 郎中令何为哭？ 
遂曰： 臣痛社稷危也！
愿赐清闲竭愚。 
王辟左右，遂曰： 大王知胶西王所以为无道亡乎？ 王曰： 不知也。 
曰： 臣闻胶西王有谀臣侯得，王所为拟于桀、纣也，得以为尧、舜也。
王说其谄谀，尝与寝处，唯得所言，以至于是。
今大王亲近群小，渐渍邪恶所习，存亡之机，不可不慎也。
臣请选郎通经术有行义者与王起居，坐则通《诗》、《书》，立则习礼容，宜有益。 
王许之。
遂乃选郎中张安等十人侍王。
居数日，王皆逐去安等。
久之，宫中数有妖怪，王以问遂，遂以为有大忧，宫室将空，语在《昌邑王传》。
会昭帝崩，亡子，昌邑王贺嗣立，官属皆征入。
王相安乐迁长乐卫尉，遂见安乐，流涕谓曰： 王立为天子，日益骄溢，谏之不复听，今哀痛未尽，日与近臣饮食作乐，斗虎豹，召皮轩，车九流，驱驰东西，所为悖道。
古制宽，大臣有隐退，今去不得，阳狂恐知，身死为世戮，奈何？
君，陛下故相，宜极谏争。 
王即位二十七日，卒以淫乱废。
昌邑群臣坐陷王于恶不道，皆诛，死者二百余人，唯遂与中尉王阳以数谏争得减死，髡为城旦。
宣帝即位，不久，渤海左右郡岁饥，盗贼并起，二千石不能禽制。
上选能治者，丞相、御史举遂可用，上以为渤海太守。
时，遂年七十余，召见，形貌短小，宣帝望见，不副所闻，心内轻焉，谓遂曰： 渤海废乱，朕甚忧之。
君欲何以息其盗贼，以称朕意？ 
遂对曰： 海濒遐远，不沾圣化，其民困于饥寒而吏不恤，故使陛下赤子盗弄陛下之兵于潢池中耳。
今欲使臣胜之邪，将安之也？ 
上闻遂对，甚说，答曰： 选用贤良，固欲安之也。 
遂曰： 臣闻治乱民犹治乱绳，不可急也；唯缓之，然后可治。
臣愿丞相、御史且无拘臣以文法，得一切便宜从事。 
上许焉，加赐黄金，赠遣乘传。
至渤海界，郡闻新太守至，发兵以迎，遂皆遣还，移书敕属县悉罢逐捕盗贼吏。
诸持锄钩田器者皆为良民，吏毋得问，持兵者乃为盗贼。
遂单车独行至府，郡中翕然，盗贼亦皆罢。
渤海又多劫略相随，闻遂教令，即时解散，弃其兵弩而持钩锄。
盗贼于是悉平，民安土乐业。
遂乃开仓廪假贫民，选用良吏，尉安牧养焉。
遂见齐俗奢侈，好末技，不田作，乃躬率以俭约，劝民务农桑，令口种一树榆，百本薤、五十本葱、一畦韭，家二母彘、五鸡。
民有带持刀剑者，使卖剑买牛，卖刀买犊，曰： 何为带牛佩犊！ 
春夏不得不趋田亩，秋冬课收敛，益蓄果实菱芡。
劳来循行，郡中皆有蓄积，吏民皆富实。狱讼止息。
数年，上遣使者征遂，议曹王生愿从。
功曹以为王生素耆酒，亡节度，不可使。
遂不忍逆，从至京师。
王生日饮酒，不视太守。
会遂引入宫，王生醉，从后呼，曰： 明府且止，愿有所白。 
遂还问其故，王生曰： 天子即问君何以治渤海，君不可有所陈对，宜曰 皆圣主之德，非小臣之力也 。 遂受其言。
既至前，上果问以治状，遂对如王生言。
天子说其有让，笑曰： 君安得长者之言而称之？ 
遂因前曰： 臣非知此，乃臣议曹教戒臣也。 
上以遂年老不任公卿，拜为水衡都尉，议曹王生为水衡丞，以褒显遂云。
水衡典上林禁苑，共张宫馆，为宗庙取牲，官职亲近，上甚重之。
以官寿卒。
召信臣字翁卿，九江寿春人也。
以明经甲科为郎，出补穀阳长。
举高第，迁上蔡长。
其治视民如子，所居见称述，超为零陵太守，病归。
复征为谏大夫，迁南阳太守，其治如上蔡。
信臣为人勤力有方略，好为民兴利，务在富之。
躬劝耕农，出入阡陌，止舍离乡亭，稀有安居时。
行视郡中水泉，开通沟渎，起水门提阏凡数十处，以广溉灌，岁岁增加，多至三万顷。
民得其利，蓄积有余。
信臣为民作均水约束，刻石立于田畔，以防分争。
禁止嫁娶送终奢靡，务出于俭约。
府县吏家子弟好游敖，不以田作为事，辄斥罢之，甚者案其不法，以视好恶。
其化大行，郡中莫不耕稼力田，百姓归之，户口增倍，盗贼狱讼衰止。
吏民亲爱信臣，号之曰召父。
荆州刺史奏信臣为百姓兴利，郡以殷富，赐黄金四十斤。
迁河南太守，治行常为第一，复数增秩赐金。
竟宁中，征为少府，列于九卿，奏请上林诸离远宫馆稀幸御者，勿复缮治共张，又奏省乐府黄门倡优诸戏，及宫馆兵弩什器减过泰半。
太官园种冬生葱韭菜茹，覆以屋庑，昼夜然蕴火，待温气乃生。信臣以为此皆不时之物，有伤于人，不宜以奉供养，乃它非法食物，悉奏罢，省费岁数千万。
信臣年老以官卒。
元始四年，诏书祀百辟卿士有益于民者，蜀郡以文翁，九江以召父应诏书。
岁时郡二千石率官属行礼，奉祠信臣冢，而南阳亦为立祠。
