一曰：行不可不孰。
不孰，如赴深谿，虽悔无及。
君子计行虑义，小人计行其利，乃不利。
有知不利之利者，则可与言理矣。
荆平王有臣曰费无忌，害太子建，欲去之。
王为建取妻于秦而美，无忌劝王夺。
王已夺之，而疏太子。
无忌说王曰： 晋之霸也，近于诸夏；而荆僻也，故不能与争。
不若大城城父而置太子焉，以求北方，王收南方，是得天下也。 
王说，使太子居于城父。
居一年，乃恶之曰: 建与连尹将以方城外反。 
王曰： 已为我子矣，又尚奚求？ 
对曰： 以妻事怨，且自以为犹宋也。
齐晋又辅之。
将以害荆，其事已集矣。 
王信之，使执连尹，太子建出奔。
左尹郄宛，国人说之。
无忌又欲杀之，谓令尹子常曰: 郄宛欲饮令尹酒。 
又谓郄宛曰： 令尹欲饮酒于子之家。 
郄宛曰： 我贱人也，不足以辱令尹。
令尹必来辱，我且何以给待之？ 无忌曰： 令尹好甲兵，子出而寘之门，令尹至，必观之已，因以为酬。 
及飨日，惟门左右而寘甲兵焉。
无忌因谓令尹曰： 吾几祸令尹。
郄宛将杀令尹，甲在门矣。 
令尹使人视之，信。
遂攻郄宛，杀之。
国人大怨，进胙者莫不非令尹。
沈尹戍谓令尹曰: 夫无忌，荆之谗人也。亡夫太子建，杀连尹奢，屏王之耳目。
今令尹又用之杀众不辜，以兴大谤，患几及令尹。 令尹子常曰： 是吾罪也，敢不良图？ 
乃杀费无忌，尽灭其族，以说其国。
动而不论其义，知害人而不知人害己也，以灭其族，费无忌之谓乎！
崔杼与庆封谋杀齐庄公。
庄公死，更立景公，崔杼相之。
庆封又欲杀崔杼而代之相。
于是崔杼之子，令之争后。
崔杼之子相与私闀。
崔杼往见庆封而告之。
庆封谓崔杼曰： 且留，吾将兴甲以杀之。 
因令卢满嫳兴甲以诛之。
尽杀崔杼之妻子及枝属，烧其室屋，报崔杼曰： 吾已诛之矣。 
崔杼归，无归，因而自绞也。
庆封相景公，景公苦之。
庆封出猎，景公与陈无宇、公孙灶、公孙虿诛封。
庆封以其属斗，不胜，走如鲁。
齐人以为让，又去鲁而如吴，王予之朱方。
荆灵王闻之，率诸侯以攻吴，围朱方，拔之。
得庆封，负之斧质，以徇于诸侯军，因令其呼之曰： 毋或如齐庆封，弑其君而弱其孤，以亡其大夫。 
乃杀之。
黄帝之贵而死，尧舜之贤而死，孟贲之勇而死，人固皆死，若庆封者，可谓重死矣。
身为僇，支属不可以完，行忮之故也。
凡乱人之动也，其始相助，后必相恶。
为义者则不然，始而相与，久而相信，卒而相亲，后世以为法程。
二曰：先王之于论也极之矣。
故义者，百事之始也，万利之本也，中智之所不及也。
不及则不知，不知则趋利。
趋利固不可必也。
公孙鞅、郑平、续经、公孙竭是已。
以义动则无旷事矣，人臣与人臣谋为奸，犹或与之，又况乎人主与其臣谋为义，其孰不与者？
非独其臣也，天下皆且与之。
公孙鞅之于秦，非父兄也，非有故也，以能用也。
欲堙之责，非攻无以。
于是为秦将而攻魏。
魏使公子卬将而当之。
公孙鞅之居魏也，固善公子卬。
使人谓公子卬曰： 凡所为游而欲贵者，以公子之故也。
今秦令鞅将，魏令公子当之，岂且忍相与战哉？
公子言之公子之主，鞅请亦言之主，而皆罢军。 
于是将归矣，使人谓公子曰： 归未有时相见，愿与公子坐而相去别也。 
公子曰： 诺。 
魏吏争之曰： 不可。 公子不听，遂相与坐。公孙鞅因伏卒与车骑以取公子卬。秦孝公薨，惠王立，以此疑公孙鞅之行，欲加罪焉。
公孙鞅以其私属与母归魏，襄疵不受，曰： 以君之反公子卬也，吾无道知君。 
故士自行不可不审也。
郑平于秦王，臣也；其于应侯，交也。
欺交反主，为利故也。
方其为秦将也，天下所贵之无不以者，重也。
重以得之，轻必失之。
去秦将，入赵、魏，天下所贱之无不以也，所可羞无不以也。行方可贱可羞，而无秦将之重，不穷奚待？
赵急求李欬。李言、续经与之俱如卫，抵公孙与。
公孙与见而与入。
续经因告卫吏使捕之。
续经以仕赵五大夫。
人莫与同朝，子孙不可以交友。
公孙竭与阴君之事，而反告之樗里相国，以仕秦五大夫。
功非不大也，然而不得入三都，又况乎无此其功而有行乎！
三曰：使人大迷惑者，必物之相似也。
玉人之所患，患石之似玉者；相剑者之所患，患剑之似吴干者；贤主之所患，患人之博闻辩言而似通者。
亡国之主似智，亡国之臣似忠。
相似之物，此愚者之所大惑，而圣人之所加虑也，故墨子见歧道而哭之。
周宅酆、镐，近戎人。
与诸侯约：为高葆于王路，置鼓其上，远近相闻；即戎寇至，传鼓相告，诸侯之兵皆至，救天子。
戎寇当至，幽王击鼓，诸侯之兵皆至，褒姒大说，喜之。幽王欲褒姒之笑也，因数击鼓，诸侯之兵数至而无寇。
至于后戎寇真至，幽王击鼓，诸侯兵不至，幽王之身乃死于丽山之下，为天下笑。
此夫以无寇失真寇者也。
贤者有小恶以致大恶，褒姒之败，乃令幽王好小说以致大灭。
故形骸相离，三公九卿出走。
此褒姒之所用死，而平王所以东徙也，秦襄、晋文之所以劳王而赐地也。
梁北有黎丘部，有奇鬼焉，善效人之子姓昆弟之状。
邑丈人有之市而醉归者，黎丘之鬼效其子之状，扶而道苦之。
丈人归，酒醒，而诮其子曰: 吾为汝父也，岂谓不慈哉？
我醉，汝道苦我，何故？ 
其子泣而触地曰： 孽矣！
无此事也。
昔也往责于东邑，人可问也。 
其父信之，曰： 嘻！是必夫奇鬼也！
我固尝闻之矣。 
明日端复饮于市，欲遇而刺杀之。
明旦之市而醉，其真子恐其父之不能反也，遂逝迎之。
丈人望其真子，拔剑而刺之。
丈人智惑于似其子者，而杀于真子。
夫惑于似士者而失于真士，此黎丘丈人之智也。
疑似之迹，不可不察，察之必于其人也。
舜为御，尧为左，禹为右，入于泽而问牧童，入于水而问渔师，奚故也？
其知之审也。
夫孪子之相似者，其母常识之，知之审也。
四曰：先王所恶，无恶于不可知。
不可知，则君臣父子兄弟朋友夫妻之际败矣。
十际皆败，乱莫大焉。
凡人伦，以十际为安者也，释十际则与麋鹿虎狼无以异，多勇者则为制耳矣。
不可知，则无安君无乐亲矣，无荣兄无亲友无尊夫矣。
强大未必王也，而王必强大。
王者之所藉以成也何？
藉其威与其利。
非强大则其威不威，其利不利。其威不威则不足以禁也，其利不利则不足以劝也，故贤主必使其威利无敌。
故以禁则必止，以劝则必为。
威利敌，而忧苦民、行可知者王；威利无敌，而以行不知者亡。
小弱而不可知，则强大疑之矣。
人之情不能爱其所疑，小弱而大不爱，则无以存。
故不可知之道，王者行之，废；强大行之，危；小弱行之，灭。
今行者见大树，必解衣县冠倚剑而寝其下。
大树非人之情亲知交也，而安之若此者，信也。
陵上巨木，人以为期，易知故也。
又况于士乎？
士义可知，则期为必矣。
又况强大之国？
强大之国诚可知，则其王不难矣。
人之所乘船者，为其能浮而不能沈也。世之所以贤君子者，为其能行义而不能行邪辟也。
孔子卜，得贲。
孔子曰： 不吉。 
子贡曰： 夫贲亦好矣，何谓不吉乎？ 
孔子曰： 夫白而白，黑而黑，夫贲又何好乎？ 
故贤者所恶于物，无恶于无处。
夫天下之所以恶，莫恶于不可知也。
夫不可知，盗不与期，贼不与谋。
盗贼大奸也，而犹得所匹偶，又况于欲成大功乎？
夫欲成大功，令天下皆轻劝而助之，必之士可知。
五曰：身定、国安、天下治，必贤人。
古之有天下也者七十一圣，观于《春秋》，自鲁隐公以至哀公十有二世，其所以得之，所以失之，其术一也：得贤人，国无不安，名无不荣；失贤人，国无不危，名无不辱。
先王之索贤人，无不以也。极卑极贱，极远极劳。
虞用宫之奇、吴用伍子胥之言，此二国者，虽至于今存可也。
则是国可寿也。
有能益人之寿者，则人莫不愿之；今寿国有道，而君人者而不求，过矣。
尧传天下于舜，礼之诸侯，妻以二女，臣以十子，身请北面朝之：至卑也。
伊尹，庖厨之臣也；傅说，殷之胥靡也，皆上相天子：至贱也。
禹东至榑木之地，日出九津，青羌之野，攒树之所，㨉天之山，鸟谷、青丘之乡，黑齿之国；南至交阯、孙朴续之国，丹粟漆树沸水漂漂九阳之山，羽人、裸民之处，不死之乡；西至三危之国，巫山之下，饮露吸气之民，积金之山，其肱、一臂、三面之乡；北至人正之国，夏海之穷，衡山之上，犬戎之国，夸父之野，禺强之所，积水、积石之山。
不有懈堕，忧其黔首，颜色黎黑，窍藏不通，步不相过，以求贤人，欲尽地利：至劳也。
得陶、化益、真窥、横革、之交五人佐禹，故功绩铭乎金石，著于盘盂。
昔者尧朝许由于沛泽之中，曰： 十日出而焦火不息，不亦劳乎？
夫子为天子，而天下已治矣，请属天下于夫子。 
许由辞曰： 为天下之不治与？
而既已治矣。自为与？啁噍巢于林，不过一枝；偃鼠饮于河，不过满腹。
归已，君乎！恶用天下？ 
遂之箕山之下，颍水之阳，耕而食，终身无经天下之色。
故贤主之于贤者也，物莫之妨，戚爱习故不以害之，故贤者聚焉。
贤者所聚，天地不坏，鬼神不害，人事不谋，此五常之本事也。
皋子，众疑取国，召南宫虔、孔伯产而众口止。
晋人欲攻郑，令叔向聘焉，视其有人与无人。
子产为之诗曰: 子惠思我，褰裳涉洧；子不我思，岂无他士？ 
叔向归曰： 郑有人，子产在焉，不可攻也。
秦、荆近，其诗有异心，不可攻也。 
晋人乃辍攻郑。
孔子曰： 《诗》云： 无竞惟人。 子产一称而郑国免。 
六曰：夫得言不可以不察。
数传而白为黑，黑为白。
故狗似玃，玃似母猴，母猴似人，人之与狗则远矣。
此愚者之所以大过也。
闻而审，则为福矣；闻而不审，不若无闻矣。
齐桓公闻管子于鲍叔，楚庄闻孙叔敖于沈尹筮，审之也，故国霸诸侯也。
吴王闻越王句践于太宰嚭，智伯闻赵襄子于张武，不审也，故国亡身死也。
凡闻言必熟论，其于人必验之以理。
鲁哀公问于孔子曰： 乐正夔一足，信乎？ 
孔子曰： 昔者舜欲以乐传教于天下，乃令重黎举夔于草莽之中而进之，舜以为乐正。
夔于是正六律，和五声，以通八风，而天下大服。
重黎又欲益求人，舜曰： 夫乐，天地之精也，得失之节也，故唯圣人为能和。和，乐之本也。
夔能和之以平天下，若夔者一而足矣。 
故曰 夔一足 ，非 一足 也。 
宋之丁氏，家无井而出溉汲，常一人居外。
及其家穿井，告人曰： 吾穿井得一人。 
有闻而传之者曰： 丁氏穿井得一人。 
国人道之，闻之于宋君。
宋君令人问之于丁氏。丁氏对曰： 得一人之使，非得一人于井中也。 
求闻之若此，不若无闻也。子夏之晋，过卫，有读史记者曰: 晋师三豕涉河。 
子夏曰： 非也，是己亥也。
夫 己 与 三 相近， 豕 与 亥 相似。 
至于晋而问之，则曰 晋师己亥涉河 也。
辞多类非而是，多类是而非。
是非之经，不可不分。此圣人之所慎也。
然则何以慎？
缘物之情及人之情以为所闻，则得之矣。
