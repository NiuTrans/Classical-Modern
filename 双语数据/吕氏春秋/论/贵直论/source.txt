一曰：贤主所贵莫如士。
所以贵士，为其直言也。
言直则枉者见矣。
人主之患，欲闻枉而恶直言。是障其源而欲其水也，水奚自至？是贱其所欲而贵其所恶也，所欲奚自来？
能意见齐宣王。
宣王曰： 寡人闻子好直，有之乎？ 
对曰： 意恶能直？
意闻好直之士，家不处乱国，身不见污君。
身今得见王，而家宅乎齐，意恶能直？ 
宣王怒曰： 野士也！ 
将罪之。
能意曰： 臣少而好事，长而行之，王胡不能与野士乎，将以彰其所好耶？ 
王乃舍之。
若能意者，使谨乎论于主之侧，亦必不阿主。
不阿，主之所得岂少哉？
此贤主之所求，而不肖主之所恶也。
狐援说齐湣王曰: 殷之鼎陈于周之廷，其社盖于周之屏，其干戚之音在人之游。
亡国之音不得至于庙，亡国之社不得见于天，亡国之器陈于廷，所以为戒。
王必勉之！
其无使齐之大吕陈之廷，无使太公之社盖之屏，无使齐音充人之游。 
齐王不受。
狐援出而哭国三日，其辞曰： 先出也，衣纻；后出也，满囹圄。
吾今见民之洋洋然东走而不知所处。 
齐王问吏曰： 哭国之法若何？ 
吏曰： 斮。 
王曰： 行法！ 吏陈斧质于东闾，不欲杀之，而欲去之。
狐援闻而蹶往过之。
吏曰： 哭国之法斮，先生之老欤？
昏欤？ 狐援曰： 曷为昏哉？ 
于是乃言曰： 有人自南方来，鲋入而鲵居，使人之朝为草而国为墟。
殷有比干，吴有子胥，齐有狐援。
已不用若言，又斮之东闾，每斮者以吾参夫二子者乎！ 
狐援非乐斮也，国已乱矣，上已悖矣，哀社稷与民人，故出若言。
出若言非平论也，将以救败也，固嫌于危。
此触子之所以去之也，达子之所以死之也。
赵简子攻卫，附郭。
自将兵，及战，且远立，又居于屏蔽犀橹之下。
鼓之而士不起。
简子投桴而叹曰: 呜呼！
士之速弊一若此乎！ 
行人烛过免胄横戈而进曰: 亦有君不能耳，士何弊之有？ 
简子艴然作色曰: 寡人之无使，而身自将是众也，子亲谓寡人之无能，有说则可，无说则死！ 
对曰： 昔吾先君献公即位五年，兼国十九，用此士也。
惠公即位二年，淫色暴慢，身好玉女，秦人袭我，逊去绛七十，用此士也。
文公即位二年，厎之以勇，故三年而士尽果敢；城濮之战，五败荆人，围卫取曹，拔石社，定天子之位，成尊名于天下，用此士也。
亦有君不能耳，士何弊之有？ 
简子乃去屏蔽犀橹，而立于矢石之所及，一鼓而士毕乘之。
简子曰： 与吾得革车千乘也，不如闻行人烛过之一言。 
行人烛过可谓能谏其君矣。
战斗之上，桴鼓方用，赏不加厚，罚不加重，一言而士皆乐为其上死。
二曰：言极则怒，怒则说者危。
非贤者孰肯犯危？
而非贤者也，将以要利矣；要利之人，犯危何益？
故不肖主无贤者。
无贤则不闻极言，不闻极言，则奸人比周，百邪悉起。
若此则无以存矣。
凡国之存也，主之安也，必有以也。
不知所以，虽存必亡，虽安必危。
所以不可不论也。
齐桓公、管仲、鲍叔、甯戚相与饮。
酒酣，桓公谓鲍叔曰： 何不起为寿？ 
鲍叔奉杯而进曰: 使公毋忘出奔在于莒也，使管仲毋忘束缚而在于鲁也，使甯戚毋忘其饭牛而居于车下。 
桓公避席再拜曰: 寡人与大夫能皆毋忘夫子之言，则齐国之社稷幸于不殆矣！ 
当此时也，桓公可与言极言矣。
可与言极言，故可与为霸。
荆文王得茹黄之狗，宛路之矰，以畋于云梦，三月不反。
得丹之姬，淫，期年不听朝。
葆申曰: 先王卜以臣为葆，吉。
今王得茹黄之狗，宛路之矰，畋三月不反；得丹之姬，淫，期年不听朝。
王之罪当笞。 
王曰： 不穀免衣襁褓而齿于诸侯，愿请变更而无笞。 
葆申曰： 臣承先王之令，不敢废也。
王不受笞，是废先王之令也。
臣宁抵罪于王，毋抵罪于先王。 
王曰： 敬诺。 
引席，王伏。
葆申束细荆五十，跪而加之于背，如此者再，谓王： 起矣！ 
王曰： 有笞之名一也，遂致之！ 
申曰： 臣闻君子耻之，小人痛之。
耻之不变，痛之何益？ 
葆申趣出，自流于渊，请死罪。
文王曰： 此不穀之过也，葆申何罪？ 
王乃变更，召葆申，杀茹黄之狗，析宛路之矰，放丹之姬。
后荆国兼国三十九。
令荆国广大至于此者，葆申之力也，极言之功也。
三曰：夫以勇事人者，以死也。
未死而言死，不论。以虽知之，与勿知同。
凡智之贵也，贵知化也。
人主之惑者则不然。化未至则不知；化已至，虽知之，与勿知一贯也。
事有可以过者，有不可以过者。
而身死国亡，则胡可以过？
此贤主之所重，惑主之所轻也。
所轻，国恶得不危？身恶得不困？
危困之道，身死国亡，在于不先知化也。
吴王夫差是也。
子胥非不先知化也，谏而不听，故吴为丘墟，祸及阖庐。
吴王夫差将伐齐，子胥曰： 不可。
夫齐之与吴也，习俗不同，言语不通，我得其地不能处，得其民不得使。
夫吴之与越也，接土邻境，壤交道属，习俗同，言语通，我得其地能处之，得其民能使之。
越于我亦然。
夫吴越之势不两立。
越之于吴也，譬若心腹之疾也，虽无作，其伤深而在内也。
夫齐之于吴也，疥癣之病也，不苦其已也，且其无伤也。
今释越而伐齐，譬之犹惧虎而刺猏，虽胜之，其后患未央。 
太宰嚭曰： 不可。
君王之令所以不行于上国者，齐、晋也。
君王若伐齐而胜之，徙其兵以临晋，晋必听命矣。
是君王一举而服两国也，君王之令必行于上国。 
夫差以为然，不听子胥之言，而用太宰嚭之谋。
子胥曰： 天将亡吴矣，则使君王战而胜；天将不亡吴矣，则使君王战而不胜。 
夫差不听。
子胥两袪高蹶而出于廷，曰： 嗟乎！
吴朝必生荆棘矣！ 
夫差兴师伐齐，战于艾陵，大败齐师，反而诛子胥。
子胥将死，曰： 与！吾安得一目以视越人之入吴也？ 
乃自杀。
夫差乃取其身而流之江，抉其目，著之东门，曰： 女胡视越人之入我也？ 
居数年，越报吴，残其国，绝其世，灭其社稷，夷其宗庙，夫差身为禽。
夫差将死，曰： 死者如有知也，吾何面以见子胥于地下？ 
乃为幎以冒面死。
夫患未至，则不可告也；患既至，虽知之无及矣。
故夫差之知惭于子胥也，不若勿知。
四曰：亡国之主一贯。
天时虽异，其事虽殊，所以亡者同，乐不适也。
乐不适则不可以存。
糟丘酒池，肉圃为格，雕柱而梏诸侯，不适也。刑鬼侯之女而取其环，截涉者胫而视其髓，杀梅伯而遗文王其醢，不适也。
作为琁室，筑为顷宫，剖孕妇而观其化，杀比干而视其心，不适也。
孔子闻之曰： 其窍通则比干不死矣。 
夏、商之所以亡也。
晋灵公无道，从上弹人，而观其避丸也。
使宰人臑熊蹯，不熟，杀之，令妇人载而过朝以示威，不适也。
赵盾骤谏而不听，公恶之，乃使沮麛。沮麛见之不忍贼，曰： 不忘恭敬，民之主也。
贼民之主，不忠；弃君之命，不信。
一于此，不若死。 
乃触廷槐而死。
齐湣王亡居卫，谓公玉丹曰: 我何如主也？ 
玉丹对曰： 王贤主也。
臣闻古人有辞天下而无恨色者，臣闻其声，于王而见其实。
王名称东帝，实辨天下。去国居卫，容貌充满，颜色发扬，无重国之意。 
王曰： 甚善！
丹知寡人。
寡人自去国居卫也，带益三副矣。 
宋王筑为蘖帝，鸱夷血，高县之，射著甲胄，从下，血坠流地。
左右皆贺曰： 王之贤过汤、武矣。
汤、武胜人，今王胜天，贤不可以加矣。 
宋王大说，饮酒。
室中有呼万岁者，堂上尽应；堂上已应，堂下尽应；门外庭中闻之，莫敢不应。
不适也。
五曰：亡国之主不可以直言。
不可以直言，则过无道闻，而善无自至矣。
无自至则壅。
秦缪公时，戎强大。
秦缪公遗之女乐二八与良宰焉。
戎王大喜，以其故数饮食，日夜不休。
左右有言秦寇之至者，因扜弓而射之。
秦寇果至，戎王醉而卧于樽下，卒生缚而禽之。
未禽则不可知，已禽则又不知。
虽善说者，犹若此何哉？
齐攻宋，宋王使人候齐寇之所至。
使者还，曰： 齐寇近矣，国人恐矣。 
左右皆谓宋王曰： 此所谓 肉自生虫 者也。
以宋之强，齐兵之弱，恶能如此？ 
宋王因怒而诎杀之。
又使人往视齐寇，使者报如前，宋王又怒诎杀之。
如此者三，其后又使人往视。
齐寇近矣，国人恐矣。
使者遇其兄，曰: 国危甚矣，若将安适？ 
其弟曰： 为王视齐寇。
不意其近而国人恐如此也。
今又私患，乡之先视齐寇者，皆以寇之近也报而死；今也报其情，死，不报其情，又恐死。
将若何？ 
其兄曰： 如报其情，有且先夫死者死，先夫亡者亡。 
于是报于王曰： 殊不知齐寇之所在，国人甚安。 
王大喜。
左右皆曰： 乡之死者宜矣。 
王多赐之金。
寇至，王自投车上，驰而走，此人得以富于他国。
夫登山而视牛若羊，视羊若豚。
牛之性不若羊，羊之性不若豚，所自视之势过也。
而因怒于牛羊之小也，此狂夫之大者。
狂而以行赏罚，此戴氏之所以绝也。
齐王欲以淳于髡傅太子，髡辞曰： 臣不肖，不足以当此大任也，王不若择国之长者而使之。 
齐王曰： 子无辞也。
寡人岂责子之令太子必如寡人也哉？
寡人固生而有之也。
子为寡人令太子如尧乎？其如舜也？ 
凡说之行也，道不智听智，从自非受是也。
今自以贤过于尧舜，彼且胡可以开说哉？
说必不入，不闻存君。
齐宣王好射，说人之谓己能用强弓也。
其尝所用不过三石，以示左右，左右皆试引之，中关而止。皆曰： 此不下九石，非王其孰能用是？ 
宣王之情，所用不过三石，而终身自以为用九石，岂不悲哉！
非直士其孰能不阿主？
世之直士，其寡不胜众，数也。
故乱国之主，患存乎用三石为九石也。
六曰：乱必有弟。
大乱五，小乱三，䚯乱三。
故《诗》曰 毋过乱门 ，所以远之也。
虑福未及，虑祸过之，所以完之也。
武王以武得之，以文持之，倒戈弛弓，示天下不用兵，所以守之也。
晋献公立骊姬以为夫人，以奚齐为太子。
里克率国人以攻杀之。
荀息立其弟公子卓。
已葬，里克又率国人攻杀之。
于是晋无君。公子夷吾重赂秦以地而求入，秦缪公率师以纳之。
晋人立以为君，是为惠公。
惠公既定于晋，背秦德而不予地。
秦缪公率师攻晋，晋惠公逆之，与秦人战于韩原。
晋师大败，秦获惠公以归，囚之于灵台。
十月，乃与晋成，归惠公而质太子圉。
太子圉逃归也。
惠公死，圉立为君，是为怀公。
秦缪公怒其逃归也，起奉公子重耳以攻怀公，杀之于高梁，而立重耳，是为文公。
文公施舍，振废滞，匡乏困，救灾患，禁淫慝，薄赋敛，宥罪戾，节器用，用民以时，败荆人于城濮，定襄王，释宋围，出谷戍，外内皆服，而后晋乱止。
故献公听骊姬，近梁五、优施，杀太子申生，而大难随之者五，三君死，一君虏，大臣卿士之死者以百数，离咎二十年。
自上世以来，乱未尝一。
而乱人之患也，皆曰一而已，此事虑不同情也。
事虑不同情者，心异也。
故凡作乱之人，祸希不及身。
