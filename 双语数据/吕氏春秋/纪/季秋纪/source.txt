一曰：季秋之月，日在房，昏虚中，旦柳中。
其日庚辛，其帝少皞，其神蓐收，其虫毛，其音商，律中无射。
其数九，其味辛，其臭腥，其祀门，祭先肝。
候雁来，宾爵入大水为蛤。
菊有黄华，豺则祭兽戮禽。
天子居总章右个，乘戎路，驾白骆，载白旂，衣白衣，服白玉，食麻与犬，其器廉以深。
是月也，申严号令，命百官贵贱无不务入，以会天地之藏，无有宣出。
命冢宰，农事备收，举五种之要。藏帝籍之收于神仓，祗敬必饬。
是月也，霜始降，则百工休。
乃命有司曰: 寒气总至，民力不堪，其皆入室。 
上丁，入学习吹。
是月也，大飨帝，尝牺牲，告备于天子。
合诸侯，制百县，为来岁受朔日，与诸侯所税于民，轻重之法，贡职之数，以远近土地所宜为度，以给郊庙之事，无有所私。
是月也，天子乃教于田猎，以习五戎，獀马。
命仆及七驺咸驾，载旍旐舆，受车以级，整设于屏外；司徒搢扑，北向以誓之。
天子乃厉服厉饬，执弓操矢以射。
命主祠祭禽于四方。
是月也，草木黄落，乃伐薪为炭。
蛰虫咸俯在穴，皆墐其户。
乃趣狱刑，无留有罪，收禄秩之不当者，共养之不宜者。
是月也，天子乃以犬尝稻，先荐寝庙。
季秋行夏令，则其国大水，冬藏殃败，民多鼽窒；行冬令，则国多盗贼，边境不宁，土地分裂；行春令，则暖风来至，民气解堕，师旅必兴。
二曰：先王先顺民心，故功名成。
夫以德得民心以立大功名者，上世多有之矣。
失民心而立功名者，未之曾有也。
得民必有道，万乘之国，百户之邑，民无有不说。
取民之所说而民取矣，民之所说岂众哉？
此取民之要也。
昔者汤克夏而正天下。
天大旱，五年不收，汤乃以身祷于桑林，曰： 余一人有罪，无及万夫。万夫有罪，在余一人。
无以一人之不敏，使上帝鬼神伤民之命。 
于是翦其发，磿其手，以身为牺牲，用祈福于上帝。
民乃甚说，雨乃大至。
则汤达乎鬼神之化、人事之传也。
文王处岐事纣，冤侮雅逊，朝夕必时，上贡必适，祭祀必敬。
纣喜，命文王称西伯，赐之千里之地。
文王载拜稽首而辞曰: 愿为民请炮烙之刑。 
文王非恶千里之地，以为民请炮烙之刑，必欲得民心也。
得民心则贤于千里之地，故曰文王智矣。
越王苦会稽之耻，欲深得民心，以致必死于吴。
身不安枕席，口不甘厚味，目不视靡曼，耳不听钟鼓。
三年苦身劳力，焦唇干肺，内亲群臣，下养百姓，以来其心。
有甘脆不足分，弗敢食；有酒流之江，与民同之。
身亲耕而食，妻亲织而衣。
味禁珍，衣禁袭，色禁二。
时出行路，从车载食，以视孤寡老弱之渍病、困穷、颜色愁悴、不赡者，必身自食之。
于是属诸大夫而告之曰： 愿一与吴徼天之衷。
令吴、越之国相与俱残，士大夫履肝肺，同日而死，孤与吴王接颈交臂而偾，此孤之大愿也。
若此而不可得也，内量吾国不足以伤吴，外事之诸侯不能害之，则孤将弃国家，释群臣，服剑臂刃，变容貌，易名姓，执箕帚而臣事之，以与吴王争一旦之死。
孤虽知要领不属，首足异处，四枝布裂，为天下戮，孤之志必将出焉！ 
于是异日果与吴战于五湖，吴师大败，遂大围王宫，城门不守，禽夫差，戮吴相，残吴二年而霸。
此先顺民心也。
齐庄子请攻越，问于和子。
和子曰： 先君有遗令曰： 无攻越。
越，猛虎也。 
庄子曰： 虽猛虎也，而今已死矣。 
和子以告鸮子。鸮子曰： 已死矣，以为生。 
故凡举事，必先审民心，然后可举。
三曰：今有千里之马于此，非得良工，犹若弗取。
良工之与马也，相得则然后成，譬之若枹之与鼓。
夫士亦有千里，高节死义，此士之千里也。
能使士得千里者，其惟贤者也。
静郭君善剂貌辨。
剂貌辨之为人也多訾，门人弗说。
士尉以证静郭君，静郭君弗听，士尉辞而去。
孟尝君窃以谏静郭君，静郭君大怒曰： 刬而类，揆吾家，苟可以傔剂貌辨者，吾无辞为也！ 
于是舍之上舍，令长子御，朝暮进食。
数年，威王薨，宣王立。
静郭君之交，大不善于宣王，辞而之薛，与剂貌辨俱。
留无几何，剂貌辨辞而行，请见宣王。
静郭君曰： 王之不说婴也甚，公往，必得死焉。 
剂貌辨曰： 固非求生也。
请必行！ 
静郭君不能止。
剂貌辨行，至于齐。
宣王闻之，藏怒以待之。
剂貌辨见，宣王曰： 子，静郭君之所听爱也？ 
剂貌辨答曰： 爱则有之，听则无有。
王方为太子之时，辨谓静郭君曰： 太子之不仁，过颐豕视，若是者倍反。
不若革太子，更立卫姬婴儿校师。 
静郭君泫而曰： 不可，吾弗忍为也。 
且静郭君听辨而为之也，必无今日之患也。
此为一也。
至于薛，昭阳请以数倍之地易薛，辨又曰： 必听之。 
静郭君曰： 受薛于先王，虽恶于后王，吾独谓先王何乎？
且先王之庙在薛，吾岂可以先王之庙予楚乎？ 
又不肯听辨。
此为二也。 
宣王太息，动于颜色，曰： 静郭君之于寡人，一至此乎！
寡人少，殊不知此。
客肯为寡人少来静郭君乎？ 
剂貌辨答曰： 敬诺。 
静郭君来，衣威王之服，冠其冠，带其剑。
宣王自迎静郭君于郊，望之而泣。
静郭君至，因请相之。
静郭君辞，不得已而受。
十日，谢病强辞，三日而听。
当是时也，静郭君可谓能自知人矣。
能自知人，故非之弗为阻。
此剂貌辨之所以外生乐、趋患难故也。
四曰：凡物之然也，必有故。
而不知其故，虽当，与不知同，其卒必困。
先王、名士、达师之所以过俗者，以其知也。
水出于山而走于海，水非恶山而欲海也，高下使之然也。
稼生于野而藏于仓，稼非有欲也，人皆以之也。
故子路揜雉而复释之。
子列子常射中矣，请之于关尹子。
关尹子曰： 知子之所以中乎？ 
答曰： 弗知也。 
关尹子曰： 未可。 退而习之三年，又请。
关尹子曰： 子知子之所以中乎？ 子列子曰： 知之矣。 
关尹子曰： 可矣，守而勿失。 
非独射也，国之存也，国之亡也，身之贤也，身之不肖也，亦皆有以。
圣人不察存亡、贤不肖，而察其所以也。
齐攻鲁，求岑鼎。
鲁君载他鼎以往。
齐侯弗信而反之，为非，使人告鲁侯曰： 柳下季以为是，请因受之。 
鲁君请于柳下季，柳下季答曰： 君之赂以欲岑鼎也，以免国也。
臣亦有国于此。
破臣之国以免君之国，此臣之所难也。 
于是鲁君乃以真岑鼎往也。
且柳下季可谓能说矣。
非独存己之国也，又能存鲁君之国。
齐湣王亡居于卫，昼日步足，谓公玉丹曰： 我已亡矣，而不知其故。
吾所以亡者，果何故哉？
我当已。 
公玉丹答曰： 臣以王为已知之矣，王故尚未之知邪？
王之所以亡也者，以贤也。
天下之王皆不肖，而恶王之贤也，因相与合兵而攻王。
此王之所以亡也。 
湣王慨焉太息曰： 贤固若是其苦邪？ 
此亦不知其所以也。
此公玉丹之所以过也。
越王授有子四人。
越王之弟曰豫，欲尽杀之，而为之后。
恶其三人而杀之矣。
国人不说，大非上。
又恶其一人而欲杀之，越王未之听。
其子恐必死，因国人之欲逐豫，围王宫。
越王太息曰： 余不听豫之言，以罹此难也。 
亦不知所以亡也。
五曰：人或谓兔丝无根。
兔丝非无根也，其根不属也，伏苓是。
慈石召铁，或引之也。
树相近而靡，或之也。
圣人南面而立，以爱利民为心，号令未出，而天下皆延颈举踵矣，则精通乎民也。
夫贼害于人，人亦然。
今夫攻者，砥厉五兵，侈衣美食，发且有日矣，所被攻者不乐，非或闻之也，神先告也。
身在乎秦，所亲爱在于齐，死而志气不安，精或往来也。
德也者，万民之宰也。月也者，群阴之本也。
月望则蚌蛤实，群阴盈；月晦则蚌蛤虚，群阴亏。
夫月形乎天，而群阴化乎渊；圣人行德乎己，而四荒咸饬乎仁。
养由基射，兕中石，矢乃饮羽，诚乎兕也。
伯乐学相马，所见无非马者，诚乎马也。
宋之庖丁好解牛，所见无非死牛者，三年而不见生牛，用刀十九年，刃若新研，顺其理，诚乎牛也。
钟子期夜闻击磬者而悲，使人召而问之曰： 子何击磬之悲也？ 
答曰： 臣之父不幸而杀人，不得生；臣之母得生，而为公家为酒；臣之身得生，而为公家击磬。
臣不睹臣之母三年矣。
昔为舍氏睹臣之母，量所以赎之则无有，而身固公家之财也，是故悲也。 
钟子期叹嗟曰： 悲夫！
悲夫！心非臂也，臂非椎、非石也。悲存乎心而木石应之。 
故君子诚乎此而谕乎彼，感乎己而发乎人，岂必强说乎哉？
周有申喜者，亡其母，闻乞人歌于门下而悲之，动于颜色，谓门者内乞人之歌者，自觉而问焉，曰： 何故而乞？ 与之语，盖其母也。
故父母之于子也，子之于父母也，一体而两分，同气而异息。若草莽之有华实也，若树木之有根心也。
虽异处而相通，隐志相及，痛疾相救，忧思相感，生则相欢，死则相哀，此之谓骨肉之亲。
神出于忠而应乎心，两精相得，岂待言哉？
