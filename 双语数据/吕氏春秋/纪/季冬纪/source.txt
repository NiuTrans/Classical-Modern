一曰：季冬之月，日在婺女，昏娄中，旦氐中。
其日壬癸，其帝颛顼，其神玄冥，其虫介，其音羽，律中大吕，其数六，其味咸，其臭朽，其祀行，祭先肾。
雁北乡，鹊始巢，雉雊鸡乳，天子居玄堂右个，乘玄骆，驾铁骊，载玄旗，衣黑衣，服玄玉，食黍与彘，其器宏以弇。
命有司大傩，旁磔，出土牛，以送寒气。
征鸟厉疾，乃毕行山川之祀，及帝之大臣、天地之神祇。
是月也，命渔师始渔，天子亲往，乃尝鱼，先荐寝庙。
冰方盛，水泽复，命取冰。
冰已入，令告民出五种。
命司农计耦耕事，修耒耜，具田器。
命乐师大合吹而罢。
乃命四监收秩薪柴，以供寝庙及百祀之薪燎。
是月也，日穷于次，月穷于纪，星回于天。数将几终，岁将更始。
专於农民，无有所使。
天子乃与卿大夫饬国典，论时令，以待来岁之宜。
乃命太史次诸侯之列，赋之牺牲，以供皇天上帝社稷之享。
乃命同姓之国，供寝庙之刍豢；令宰历卿大夫至于庶民土田之数，而赋之牺牲，以供山林名川之祀。
凡在天下九州之民者，无不咸献其力，以供皇天上帝社稷寝庙山林名川之祀。
行之是令，此谓一终，三旬二日。
季冬行秋令，则白露蚤降，介虫为妖，四邻入保；行春令，则胎夭多伤，国多固疾，命之曰逆；行夏令，则水潦败国，时雪不降，冰冻消释。
二曰：士之为人，当理不避其难，临患忘利，遗生行义，视死如归。
有如此者，国君不得而友，天子不得而臣。
大者定天下，其次定一国，必由如此人者也。
故人主之欲大立功名者，不可不务求此人也。
贤主劳於求人，而佚於治事。
齐有北郭骚者，结罘罔，捆蒲苇，织萉屦，以养其母，犹不足，踵门见晏子曰： 愿乞所以养母。 
晏子之仆谓晏子曰： 此齐国之贤者也。
其义不臣乎天子，不友乎诸侯，於利不苟取，於害不苟免。
今乞所以养母，是说夫子之义也，必与之。 
晏子使人分仓粟、分府金而遗之，辞金而受粟。
有间，晏子见疑於齐君，出奔，过北郭骚之门而辞。
北郭骚沐浴而出，见晏子曰： 夫子将焉适？ 
晏子曰： 见疑於齐君，将出奔。 
北郭子曰： 夫子勉之矣。 
晏子上车，太息而叹曰： 婴之亡岂不宜哉？
亦不知士甚矣。 
晏子行。
北郭子召其友而告之曰： 说晏子之义，而尝乞所以养母焉。
吾闻之曰： 养及亲者，身伉其难，今晏子见疑，吾将以身死白之。 
著衣冠，令其友操剑奉笥而从，造於君庭，求复者曰： 晏子，天下之贤者也，去则齐国必侵矣。
必见国之侵也，不若先死。
请以头托白晏子也。 
因谓其友曰： 盛吾头於笥中，奉以托。 
退而自刎也。
其友因奉以托。其友谓观者曰： 北郭子为国故死，吾将为北郭子死也。 
又退而自刎。
齐君闻之，大骇，乘驲而自追晏子，及之国郊，请而反之。
晏子不得已而反，闻北郭骚之以死白己也，曰： 婴之亡岂不宜哉？
亦愈不知士甚矣。 
三曰：以贵富有人易，以贫贱有人难。
今晋文公出亡，周流天下，穷矣，贱矣，而介子推不去，有以有之也。
反国有万乘，而介子推去之，无以有之也。
能其难，不能其易，此文公之所以不王也。
晋文公反国，介子推不肯受赏，自为赋诗曰： 有龙于飞，周遍天下。
五蛇从之，为之丞辅。
龙反其乡，得其处所。
四蛇从之，得其露雨。
一蛇羞之，桥死於中野。 悬书公门，而伏於山下。
文公闻之曰： 嘻！
此必介子推也。 
避舍变服，令士庶人曰： 有能得介子推者，爵上卿，田百万。 
或遇之山中，负釜盖簦，问焉，曰： 请问介子推安在？ 
应之曰： 夫介子推苟不欲见而欲隐，吾独焉知之？ 
遂背而行，终身不见。
人心之不同，岂不甚哉？
今世之逐利者，早朝晏退，焦唇干嗌，日夜思之，犹未之能得；今得之而务疾逃之，介子推之离俗远矣。
东方有士焉，曰爰旌目，将有适也，而饿於道。
狐父之盗曰丘，见而下壶餐以餔之。
爰旌目三餔之而後能视，曰： 子何为者也？ 
曰： 我狐父之人丘也。 
爰旌目曰： 嘻！汝非盗邪？
胡为而食我？
吾义不食子之食也。 
两手据地而吐之，不出，喀喀然遂伏地而死。
郑人之下麟也，庄跷之暴郢也，秦人之围长平也，韩、荆、赵，此三国者之将帅贵人皆多骄矣，其士卒众庶皆多壮矣，因相暴以相杀，脆弱者拜请以避死，其卒递而相食，不辨其义，冀幸以得活。
如爰旌目已食而不死矣，恶其义而不肯不死。
今此相为谋，岂不远哉？
四曰：石可破也，而不可夺坚；丹可磨也，而不可夺赤。
坚与赤，性之有也。
性也者，所受於天也，非择取而为之也。豪士之自好者，其不可漫以污也，亦犹此也。
昔周之将兴也，有士二人，处於孤竹，曰伯夷、叔齐。
二人相谓曰： 吾闻西方有偏伯焉，似将有道者，今吾奚为处乎此哉？ 
二子西行如周，至於岐阳，则文王已殁矣。
武王即位，观周德，则王使叔旦就胶鬲於次四内，而与之盟曰： 加富三等，就官一列。 
为三书，同辞，血之以牲，埋一於四内，皆以一归。
又使保召公就微子开於共头之下，而与之盟曰： 世为长侯，守殷常祀，相奉桑林，宜私孟诸。 
为三书，同辞，血之以牲，埋一於共头之下，皆以一归。
伯夷、叔齐闻之，相视而笑曰： 嘻！
异乎哉！
此非吾所谓道也。昔者神农氏之有天下也，时祀尽敬而不祈福也；其於人也，忠信尽治而无求焉；乐正与为正，乐治与为治；不以人之坏自成也，不以人之庳自高也。
今周见殷之僻乱也，而遽为之正与治，上谋而行货，阻丘而保威也。
割牲而盟以为信，因四内与共头以明行，扬梦以说众，杀伐以要利，以此绍殷，是以乱易暴也。
吾闻古之士，遭乎治世，不避其任；遭乎乱世，不为苟在。
今天下暗，周德衰矣。
与其并乎周以漫吾身也，不若避之以洁吾行。 
二子北行，至首阳之下而饿焉。
人之情，莫不有重，莫不有轻。
有所重则欲全之，有所轻则以养所重。
伯夷、叔齐，此二士者，皆出身弃生以立其意，轻重先定也。
五曰：天下轻於身，而士以身为人。
以身为人者，如此其重也，而人不知，以奚道相得？
贤主必自知士，故士尽力竭智，直言交争，而不辞其患。
豫让、公孙弘是矣。
当是时也，智伯、孟尝君知之矣。
世之人主，得地百里则喜，四境皆贺；得士则不喜，不知相贺：不通乎轻重也。
汤、武，千乘也，而士皆归之。
桀、纣，天子也，而士皆去之。孔、墨，布衣之士也，万乘之主、千乘之君不能与之争士也。
自此观之，尊贵富大不足以来士矣，必自知之然後可。
豫让之友谓豫让曰： 子之行何其惑也？
子尝事范氏、中行氏，诸侯尽灭之，而子不为报；至於智氏，而子必为之报，何故？ 
豫让曰： 我将告子其故。
范氏、中行氏，我寒而不我衣，我饥而不我食，而时使我与千人共其养，是众人畜我也。
夫众人畜我者，我亦众人事之。
至於智氏则不然，出则乘我以车，入则足我以养，众人广朝，而必加礼於吾所，是国士畜我也。夫国士畜我者，我亦国士事之。 
豫让，国士也，而犹以人之於己也为念，又况於中人乎？
孟尝君为从，公孙弘谓孟尝君曰： 君不若使人西观秦王。
意者秦王帝王之主也，君恐不得为臣，何暇从以难之？
意者秦王不肖主也，君从以难之未晚也。 孟尝君曰： 善。
愿因请公往矣。 
公孙弘敬诺，以车十乘之秦。
秦昭王闻之，而欲丑之以辞，以观公孙弘。
公孙弘见昭王，昭王曰： 薛之地小大几何？ 
公孙弘对曰： 百里。 
昭王笑曰： 寡人之国，地数千里，犹未敢以有难也。
今孟尝君之地方百里，而因欲以难寡人犹可乎？ 
公孙弘对曰： 孟尝君好士，大王不好士。 
昭王曰： 孟尝君之好士何如？ 
公孙弘对曰： 义不臣乎天子，不友乎诸侯，得意则不惭为人君，不得意则不肯为人臣，如此者三人。
能治可为管、商之师，说义听行，其能致主霸王，如此者五人。
万乘之严主辱其使者，退而自刎也，必以其血污其衣，有如臣者七人。 
昭王笑而谢焉，曰： 客胡为若此？
寡人善孟尝君，欲客之必谨谕寡人之意也。 公孙弘敬诺。
公孙弘可谓不侵矣。
昭王，大王也；孟尝君，千乘也。立千乘之义而不克凌，可谓士矣。
维秦八年，岁在涒滩，秋甲子朔。
朔之日，良人请问十二纪。
文信侯曰：尝得学黄帝之所以诲颛顼矣， 爰有大圜在上，大矩在下，汝能法之，为民父母。 
盖闻古之清世，是法天地。
凡十二纪者，所以纪治乱存亡也，所以知寿夭吉凶也。
上揆之天，下验之地，中审之人，若此则是非可不可无所遁矣。
天曰顺，顺维生；地曰固，固维宁；人曰信，信维听。
三者咸当，无为而行。
行也者，行其理也，行数，循其理，平其私。
夫私视使目盲，私听使耳聋，私虑使心狂。
三者皆私设，精则智无由公。
智不公，则福日衰，灾日隆。
以日倪而西望知之。
赵襄子游於囿中，至於梁，马却不肯进。
青荓为参乘。
襄子曰： 进视梁下，类有人。 
青荓进视梁下，豫让却寝，佯为死人。
叱青荆曰： 去，长者吾且有事。 
青荓曰 少而与子友，子且为大事，而我言之，是失相与友之道；子将贼吾君，而我不言之，是失为人臣之道。
如我者惟死为可。 
乃退而自杀。
青荆非乐死也，重失人臣之节，恶废交友之道也。
青荆豫让，可谓之友也。
