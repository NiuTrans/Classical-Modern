一曰：孟秋之月，日在翼，昏斗中，旦毕中。
其日庚辛，其帝少皞，其神蓐收，其虫毛，其音商，律中夷则。
其数九，其味辛，其臭腥，其祀门，祭先肝。
凉风至，白露降，寒蝉鸣，鹰乃祭鸟，始用刑戮。
天子居总章左个，乘戎路，驾白骆，载白旂，衣白衣，服白玉，食麻与犬，其器廉以深。是月也，以立秋。
先立秋三日，大史谒之天子曰： 某日立秋，盛德在金。 
天子乃斋。
立秋之日，天子亲率三公九卿诸侯大夫，以迎秋于西郊。
还，乃赏军率武人于朝。
天子乃命将帅，选士厉兵，简练桀俊，专任有功，以征不义，诘诛暴慢，以明好恶，巡彼远方。
是月也，命有司修法制，缮囹圄，具桎梏，禁止奸，慎罪邪，务搏执；命理瞻伤察创、视折审断，决狱讼，必正平，戮有罪，严断刑。
天地始肃，不可以赢。
是月也，农乃升谷，天子尝新，先荐寝庙。
命百官始收敛，完堤防，谨壅塞，以备水潦；修宫室，坿墙垣，补城郭。
是月也，无以封侯、立大官，无割土地、行重币、出大使。
行之是令，而凉风至三旬。
孟秋行冬令，则阴气大胜，介虫败谷，戎兵乃来；行春令，则其国乃旱，阳气复还，五谷不实；行夏令，则多火灾，寒热不节，民多疟疾。
二曰：古圣王有义兵而无有偃兵。
兵之所自来者上矣，与始有民俱。
凡兵也者，威也；威也者，力也。
民之有威力，性也。
性者，所受于天也，非人之所能为也。
武者不能革，而工者不能移。
兵所自来者久矣。
黄、炎故用水火矣，共工氏固次作难矣，五帝固相与争矣。
递兴废，胜者用事。
人曰 蚩尤作兵 ，蚩尤非作兵也，利其械矣。
未有蚩尤之时，民固剥林木以战矣，胜者为长。长则犹不足治之，故立君。
君又不足以治之，故立天子。
天子之立也出于君，君之立也出于长，长之立也出于争。
争斗之所自来者久矣，不可禁，不可止。
故古之贤王有义兵而无有偃兵。
家无怒笞，则竖子、婴儿之有过也立见；国无刑罚，则百姓之相侵也立见；天下无诛伐，则诸侯之相暴也立见。
故怒笞不可偃于家，刑罚不可偃于国，诛伐不可偃于天下，有巧有拙而已矣。
故古之圣王有义兵而无有偃兵。
夫有以饐死者，欲禁天下之食，悖；有以乘舟死者，欲禁天下之船，悖；有以用兵丧其国者，欲偃天下之兵，悖。
夫兵不可偃也，譬之若水火然，善用之则为福，不能用之则为祸；若用药者然，得良药则活人，得恶药则杀人。
义兵之为天下良药也亦大矣。
且兵之所自来者远矣，未尝少选不用。
贵贱、长少、贤不肖者相与同，有巨有微而已矣。
察兵之微：在心而未发，兵也；疾视，兵也；作色，兵也；傲言，兵也；援推，兵也；连反，兵也；侈斗，兵也；三军攻战，兵也。
此八者皆兵也，微巨之争也。
今世之以偃兵疾说者，终身用兵而不自知悖，故说虽强，谈虽辨，文学虽博，犹不见听。
故古之圣王有义兵而无有偃兵。
兵诚义，以诛暴君而振苦民，民之说也，若孝子之见慈亲也，若饥者之见美食也；民之号呼而走之，若强弩之射于深谿也，若积大水而失其壅堤也。
中主犹若不能有其民，而况于暴君乎？
三曰：当今之世浊甚矣，黔首之苦不可以加矣。
天子既绝，贤者废伏，世主恣行，与民相离，黔首无所告愬。
世有贤主秀士，宜察此论也，则其兵为义矣。
天下之民，且死者也而生，且辱者也而荣，且苦者也而逸。
世主恣行，则中人将逃其君，去其亲，又况于不肖者乎？
故义兵至，则世主不能有其民矣，人亲不能禁其子矣。
凡为天下之民长也，虑莫如长有道而息无道，赏有义而罚不义。
今之世学者多非乎攻伐。
非攻伐而取救守，取救守，则乡之所谓长有道而息无道、赏有义而罚不义之术不行矣。
天下之长民，其利害在察此论也。
攻伐之与救守一实也，而取舍人异。
以辨说去之，终无所定论。固不知，悖也；知而欺心，诬也。
诬悖之士，虽辨无用矣。
是非其所取而取其所非也，是利之而反害之也，安之而反危之也。
为天下之长患、致黔首之大害者，若说为深。
夫以利天下之民为心者，不可以不熟察此论也。
夫攻伐之事，未有不攻无道而罚不义也。
攻无道而伐不义，则福莫大焉，黔首利莫厚焉。
禁之者，是息有道而伐有义也，是穷汤、武之事，而遂桀、纣之过也。
凡人之所以恶为无道、不义者，为其罚也；所以蕲有道、行有义者，为其赏也。
今无道、不义存，存者，赏之也；而有道、行义穷，穷者，罚之也。
赏不善而罚善，欲民之治也，不亦难乎？
故乱天下、害黔首者，若论为大。
四曰：夫救守之心，未有不守无道而救不义也。
守无道而救不义，则祸莫大焉，为天下之民害莫深焉。
凡救守者，太上以说，其次以兵。
以说则承从多群，日夜思之，事心任精，起则诵之，卧则梦之，自令单唇干肺，费神伤魂，上称三皇五帝之业以愉其意，下称五伯名士之谋以信其事，早朝晏罢，以告制兵者，行说语众，以明其道。
道毕说单而不行，则必反之兵矣。
反之于兵，则必斗争之情，必且杀人，是杀无罪之民以兴无道与不义者也。
无道与不义者存，是长天下之害而止天下之利，虽欲幸而胜，祸且始长。
先王之法曰： 为善者赏，为不善者罚。 
古之道也，不可易。
今不别其义与不义，而疾取救守，不义莫大焉，害天下之民者莫甚焉。
故取攻伐不可，非攻伐不可；取救守不可，非救守不可；惟义兵为可。
兵苟义，攻伐亦可，救守亦可；兵不义，攻伐不可，救守不可。
使夏桀、殷纣无道至于此者，幸也；使吴夫差、智伯瑶侵夺至于此者，幸也；使晋厉、陈灵、宋康不善至于此者，幸也。
若令桀、纣知必国亡身死，殄无后类，吾未知其为无道之至于此也；吴王夫差、智伯瑶知必国为丘墟，身为刑戮，吾未知其为侵夺之至于此也；晋厉知必死于匠丽氏，陈灵知必死于夏徵舒，宋康知必死于温，吾未知其为不善之至于此也。
此七君者，大为无道不义，所残杀无罪之民者，不可为万数。
壮佼、老幼、胎之死者，大实平原，广湮深谿大谷，赴巨水，积灰填沟洫险阻。
犯流矢，蹈白刃，加之以冻饿饥寒之患，以至于今之世，为之愈甚。
故暴骸骨无量数，为京丘若山陵。
世有兴主仁士，深意念此，亦可以痛心矣，亦可以悲哀矣。
察此其所自生，生于有道者之废，而无道者之恣行。
夫无道者之恣行，幸矣。
故世之患，不在救守，而在于不肖者之幸也。
救守之说出，则不肖者益幸也，贤者益疑矣。
故大乱天下者，在于不论其义而疾取救守。
五曰：凡君子之说也，非苟辨也；士之议也，非苟语也。
必中理然后说，必当义然后议。
故说义而王公大人益好理矣，士民黔首益行义矣。
义理之道彰，则暴虐、奸诈、侵夺之术息也。
暴虐、奸诈之与义理反也，其势不俱胜，不两立。
故兵入于敌之境，则民知所庇矣，黔首知不死矣。
至于国邑之郊，不虐五谷，不掘坟墓，不伐树木，不烧积聚，不焚室屋，不取六畜。
得民虏奉而题归之，以彰好恶；信与民期，以夺敌资。
若此而犹有忧恨、冒疾、遂过、不听者，虽行武焉亦可矣。
先发声出号曰: 兵之来也，以救民之死。
子之在上无道，据傲荒怠，贪戾虐众，恣睢自用也，辟远圣制，謷丑先王，排訾旧典，上不顺天，下不惠民，征敛无期，求索无厌，罪杀不辜，庆赏不当。
若此者，天之所诛也，人之所雠也，不当为君。
今兵之来也，将以诛不当为君者也，以除民之雠而顺天之道也。
民有逆天之道、卫人之雠者，身死家戮不赦。
有能以家听者，禄之以家；以里听者，禄之以里；以乡听者，禄之以乡；以邑听者，禄之以邑；以国听者，禄之以国。 
故克其国，不及其民，独诛所诛而已矣。
举其秀士而封侯之，选其贤良而尊显之，求其孤寡而振恤之，见其长老而敬礼之。皆益其禄，加其级。
论其罪人而救出之；分府库之金，散仓廪之粟，以镇抚其众，不私其财；问其丛社、大祠民之所不欲废者，而复兴之，曲加其祀礼。
是以贤者荣其名，而长老说其礼，民怀其德。
今有人于此，能生一死人则天下必争事之矣。
义兵之生死人亦多矣，人孰不说？
故义兵至，则邻国之民归之若流水，诛国之民望之若父母，行地滋远，得民滋众，兵不接刃而民服若化。
