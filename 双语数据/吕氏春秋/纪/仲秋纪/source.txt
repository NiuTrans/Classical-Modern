一曰：仲秋之月，日在角，昏牵牛中，旦觜嶲中。
其日庚辛，其帝少皞，其神蓐收，其虫毛，其音商，律中南吕。
其数九，其味辛，其臭腥，其祀门，祭先肝。
凉风生，候雁来，玄鸟归，群鸟养羞。
天子居总章太庙，乘戎路，驾白骆，载白旂，衣白衣，服白玉，食麻与犬，其器廉以深。
是月也，养衰老，授几杖，行麋粥饮食。
乃命司服具饬衣裳，文绣有常，制有小大，度有短长，衣服有量，必循其故，冠带有常。
命有司申严百刑，斩杀必当，无或枉桡，枉桡不当，反受其殃。
是月也，乃命宰祝巡行牺牲，视全具，案刍豢，瞻肥瘠，察物色，必比类，量小大，视长短，皆中度。
五者备当，上帝其享。
以犬尝麻，先祭寝庙。
是月也，可以筑城郭，建都邑，穿窦窌，修囷仓。
乃命有司趣民收敛，务蓄菜，多积聚。
乃劝种麦，无或失时，行罪无疑。
是月也，日夜分，雷乃始收声，蛰虫俯户。
杀气浸盛，阳气日衰，水始涸。
日夜分，则一度量，平权衡，正钧石，齐斗甬。
是月也，易关市，来商旅，入货贿，以便民事。
四方来杂，远乡皆至，则财物不匮，上无乏用，百事乃遂。
凡举事无逆天数，必顺其时，乃因其类。
行之是令，白露降三旬。
仲秋行春令，则秋雨不降，草木生荣，国有大恐；行夏令，则其国乃旱，蛰虫不藏，五谷复生；行冬令，则风灾数起，收雷先行，草木早死。
二曰：义也者，万事之纪也，君臣、上下、亲疏之所由起也，治乱、安危、过胜之所在也。
过胜之，勿求于他，必反于己。
人情欲生而恶死，欲荣而恶辱。
死生荣辱之道一，则三军之士可使一心矣。
凡军，欲其众也；心，欲其一也。
三军一心，则令可使无敌矣。
令能无敌者，其兵之于天下也，亦无敌矣。
古之至兵，民之重令也，重乎天下，贵乎天子。
其藏于民心，捷于肌肤也，深痛执固，不可摇荡，物莫之能动。
若此则敌胡足胜矣？
故曰：其令强者其敌弱，其令信者其敌诎。
先胜之于此，则必胜之于彼矣。
凡兵，天下之凶器也；勇，天下之凶德也。
举凶器，行凶德，犹不得已也。
举凶器必杀，杀，所以生之也；行凶德必威，威，所以慑之也。
敌慑民生，此义兵之所以隆也。
故古之至兵，士民未合，而威已谕矣，敌已服矣，岂必用枹鼓干戈哉？
故善谕威者，于其未发也，于其未通也，窅窅乎冥冥，莫知其情，此之谓至威之诚。
凡兵，欲急疾捷先。
欲急疾捷先之道，在于知缓徐迟后而急疾捷先之分也。
急疾捷先，此所以决义兵之胜也。
而不可久处，知其不可久处，则知所兔起凫举死㱪之地矣。
虽有江河之险则凌之，虽有大山之塞则陷之。
并气专精，心无有虑，目无有视，耳无有闻，一诸武而已矣。
冉叔誓必死于田侯，而齐国皆惧；豫让必死于襄子，而赵氏皆恐；成荆致死于韩主，而周人皆畏；又况乎万乘之国而有所诚必乎？
则何敌之有矣？
刃未接而欲已得矣。
敌人之悼惧惮恐、单荡精神，尽矣，咸若狂魄，形性相离，行不知所之，走不知所往，虽有险阻要塞、銛兵利械，心无敢据，意无敢处，此夏桀之所以死于南巢也。
今以木击木则拌，以水投水则散，以冰投冰则沈，以涂投涂则陷，此疾徐先后之势也。
夫兵有大要，知谋物之不谋之不禁也，则得之矣。
专诸是也，独手举剑至而已矣，吴王壹成。
又况乎义兵，多者数万，少者数千，密其躅路，开敌之涂，则士岂特与专诸议哉！
三曰：世有言曰： 驱市人而战之，可以胜人之厚禄教卒；老弱罢民，可以胜人之精士练材；离散係絫，可以胜人之行陈整齐；锄耰白梃，可以胜人之长铫利兵。 
此不通乎兵者之论。
今有利剑于此，以刺则不中，以击则不及，与恶剑无择，为是斗因用恶剑则不可。
简选精良，兵械銛利，发之则不时，纵之则不当，与恶卒无择，为是战因用恶卒则不可。
王子庆忌、陈年犹欲剑之利也。
简选精良，兵械銛利，令能将将之，古者有以王者、有以霸者矣，汤、武、齐桓、晋文、吴阖庐是矣。
殷汤良车七十乘，必死六千人，以戊子战于郕，遂禽推移、大牺，登自鸣条，乃入巢门，遂有夏。
桀既奔走，于是行大仁慈，以恤黔首，反桀之事，遂其贤良，顺民所喜，远近归之，故王天下。
武王虎贲三千人，简车三百乘，以要甲子之事于牧野，而纣为禽。
显贤者之位，进殷之遗老，而问民之所欲，行赏及禽兽，行罚不辟天子，亲殷如周，视人如己，天下美其德，万民说其意，故立为天子。
齐桓公良车三百乘，教卒万人，以为兵首，横行海内，天下莫之能禁，南至石梁，西至鄗，北至令支。中山亡邢，狄人灭卫，桓公更立邢于夷仪，更立卫于楚丘。
晋文公造五两之士五乘，锐卒千人，先以接敌，诸侯莫之能难。
反郑之埤，东卫之亩，尊天子于衡雍。
吴阖庐选多力者五百人，利趾者三千人，以为前陈，与荆战，五战五胜，遂有郢。
东征至于庳庐，西伐至于巴、蜀，北迫齐、晋，令行中国。
故凡兵势险阻，欲其便也；兵甲器械，欲其利也；选练角材，欲其精也；统率士民，欲其教也。
此四者，义兵之助也，时变之应也，不可不为而不足专恃。此胜之一策也。
四曰：夫兵有本干：必义，必智，必勇。
义则敌孤独，敌孤独则上下虚，民解落；孤独则父兄怨，贤者诽，乱内作。
智则知时化，知时化则知虚实盛衰之变，知先后远近纵舍之数。
勇则能决断，能决断则能若雷电飘风暴雨，能若崩山破溃、别辨坠；若鸷鸟之击也，搏攫则殪，中木则碎。
此以勇得也。
夫民无常勇，亦无常怯。
有气则实，实则勇；无气则虚，虚则怯。
怯勇虚实，其由甚微，不可不知。
勇则战，怯则北。
战而胜者，战其勇者也；战而北者，战其怯者也。
怯勇无常，倏忽往来，而莫知其方，惟圣人独见其所由然。
故商、周以兴，桀、纣以亡。
巧拙之所以相过，以益民气与夺民气，以能斗众与不能斗众。
军虽大，卒虽多，无益于胜。
军大卒多而不能斗，众不若其寡也。
夫众之为福也大，其为祸也亦大。譬之若渔深渊，其得鱼也大，其为害也亦大。
善用兵者，诸边之内莫不与斗，虽厮舆白徒，方数百里皆来会战，势使之然也。
势也者，审于战期而有以羁诱之也。
凡兵，贵其因也。
因也者，因敌之险以为己固，因敌之谋以为己事。
能审因而加，胜则不可穷矣。
胜不可穷之谓神，神则能不可胜也。
夫兵，贵不可胜。
不可胜在己，可胜在彼。
圣人必在己者，不必在彼者，故执不可胜之术以遇不胜之敌，若此，则兵无失矣。
凡兵之胜，敌之失也。
胜失之兵，必隐必微，必积必摶。
隐则胜阐矣，微则胜显矣，积则胜散矣，摶则胜离矣。
诸搏攫抵噬之兽，其用齿角爪牙也，必托于卑微隐蔽，此所以成胜。
五曰：衣人以其寒也，食人以其饥也。
饥寒，人之大害也；救之，义也。
人之困穷，甚如饥寒，故贤主必怜人之困也，必哀人之穷也。如此则名号显矣，国士得矣。
昔者，秦缪公乘马而车为败，右服失而野人取之。
缪公自往求之，见野人方将食之于岐山之阳。缪公叹曰： 食骏马之肉而不还饮酒，余恐其伤女也！ 
于是遍饮而去。处一年，为韩原之战。
晋人已环缪公之车矣，晋梁由靡已扣缪公之左骖矣，晋惠公之右路石奋杸而击缪公之甲，中之者已六札矣。野人之尝食马肉于岐山之阳者三百有余人，毕力为缪公疾斗于车下，遂大克晋，反获惠公以归。
此《诗》之所谓 君君子则正，以行其德；君贱人则宽，以尽其力 者也。
人主其胡可以无务行德爱人乎？
行德爱人，则民亲其上；民亲其上，则皆乐为其君死矣。
赵简子有两白骡而甚爱之。
阳城胥渠处广门之官，夜款门而谒曰: 主君之臣胥渠有疾，医教之曰： 得白骡之肝，病则止；不得则死。 
谒者入通。
董安于御于侧，愠曰： 嘻！胥渠也。
期吾君骡，请即刑焉。 
简子曰： 夫杀人以活畜，不亦不仁乎？
杀畜以活人，不亦仁乎？ 
于是召庖人杀白骡，取肝以与阳城胥渠。
处无几何，赵兴兵而攻翟。广门之官，左七百人，右七百人，皆先登而获甲首。
人主其胡可以不好士？
凡敌人之来也，以求利也。今来而得死，且以走为利。
敌皆以走为利，则刃无与接。
故敌得生于我，则我得死于敌；敌得死于我，则我得生于敌。
夫得生于敌，与敌得生于我，岂可不察哉？
此兵之精者也。存亡死生决于知此而已矣。
