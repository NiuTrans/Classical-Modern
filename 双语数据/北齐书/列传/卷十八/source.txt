孙腾高隆之司马子如
孙腾，字龙雀，咸阳石安人也。祖通，仕沮渠氏为中书舍人，沮渠灭，入魏，因居北边。
及腾贵，魏朝赠通使持节、侍中、都督雍华岐幽四州诸军事、骠骑大将军、司徒公、尚书左仆射、雍州刺史，赠腾父机使持节、侍中、都督冀定沧瀛殷五州诸军事、太尉公、尚书令、冀州刺史。
腾少而质直，明解吏事。
魏正光中，北方扰乱，腾间关危险，得达秀容。
属尔朱荣建义，腾隋荣入洛，例除冗从仆射。
寻为高祖都督府长史，从高祖东征邢杲。
师次齐城，有抚宜镇军人谋逆，将害督帅。
腾知之，密启高祖。
俄顷事发，高祖以有备，擒破之。
高祖之为晋州，腾为长史，加后将军，封石安县伯。
高祖自晋阳出滏口，行至襄垣，尔朱兆率众追。
高祖与兆宴饮于水湄，誓为兄弟，各还本营。
明旦，兆复招高祖，高祖欲安其意，将赴之，临上马，腾牵衣止之。
兆乃隔水肆骂，驰还晋阳。
高祖遂东。
及起义信都，腾以诚款，常预谋策。
腾以朝廷隔绝，号令无所归，不权有所立，则众将沮散，苦请于高祖。高祖从之，遂立中兴主。
除侍中，寻加使持节、六州流民大都督、北道大行台。
高祖进军于邺，初留段荣守信都，寻遣荣镇中山，仍令腾居守。
及平邺，授相州刺史，改封咸阳郡公，增邑通前一千三百户，入为侍中。
时魏京兆王愉女平原公主寡居，腾欲尚之，公主不许。
侍中封隆之无妇，公主欲之，腾妒隆之，遂相间构。
高祖启免腾官，请除外任，俄而复之。
腾以高祖腹心，入居门下，与斛斯椿同掌机密。
椿既生异端，渐至乖谬。
腾深见猜忌，虑祸及己，遂潜将十余骑驰赴晋阳。
高祖入讨斛斯椿，留腾行并州事，又使腾为冀相殷定沧瀛幽安八州行台仆射、行冀州事，复行相州事。
天平初，入为尚书左仆射，内外之事，腾咸知之，兼司空、尚书令。
时西魏遣将寇南兖，诏腾为南道行台，率诸将讨之。
腾性尪怯，无威略，失利而还。
又除司徒。
初北境乱离，亡一女，及贵，远加推访，终不得，疑其为人婢贱。
及为司徒，奴婢诉良者，不研虚实，率皆免之，愿免千人，冀得其女。
时高祖入朝，左右有言之者，高祖大怒，解其司徒。
武定中，使于青州，括浮逃户口，迁太保。
初，博陵崔孝芬取贫家子贾氏以为养女，孝芬死，其妻元更适郑伯猷，携贾于郑氏。
贾有姿色，腾纳之，始以为妾。其妻袁氏死，腾以贾有子，正以为妻，诏封丹阳郡君，复请以袁氏爵回授其女。
违礼肆情，多此类也。
腾早依附高祖，契阔艰危，勤力恭谨，深见信待。
及高祖置之魏朝，寄以心腹，遂志气骄盈，与夺由己，求纳财贿，不知纪极。生官死赠，非货不行，餚藏银器，盗为家物，亲狎小人，专为聚敛。
在邺与高岳、高隆之、司马子如号为四贵，非法专恣，腾为甚焉。
高祖屡加谴让，终不悛改，朝野深非笑之。
武定六年四月薨，时年六十八。
赠使持节、都督冀定等五州诸军事、冀州刺史、太师、开府、录尚书事，谥曰文。
天保初，以腾佐命，诏祭告其墓。
皇建中，配享高祖庙庭。
子凤珍嗣。
凤珍庸常，武平中，卒于开府仪同三司。
高隆之，字延兴，本姓徐氏，云出自高平金乡。
父干，魏白水郡守，为姑婿高氏所养，因从其姓。
隆之贵，魏朝赠司徒公、雍州刺史。
隆之后有参议之功，高祖命为从弟，仍云渤海蓚人。
隆之身长八尺，美须髯，深沉有志气。
魏汝南王悦为司州牧，以为户曹从事。
建义初，释褐员外散骑常侍，与行台于晖出讨羊侃于太山，晖引隆之为行台郎中，又除给事中。
与高祖深自结托。
高祖之临晋州，引为治中，行平阳郡事。
从高祖起义山东，以为大行台右丞。
魏中兴初，除御史中尉，领尚食典御。
从高祖平邺，行相州事。
从破四胡于韩陵，太昌初，除骠骑大将军、仪同三司。
西魏文帝曾与隆之因酒忿竞，文帝坐以黜免。
高祖责隆之不能协和，乃启出为北道行台，转并州刺史，封平原郡公，邑一千七百户。
隆之请减户七百，并求降己四阶让兄腾，并加优诏许之，仍以腾为沧州刺史。
高祖之讨斛斯椿，以隆之为大行台尚书。
及大司马、清河王亶承制，拜隆之侍中、尚书右仆射，领御史中尉。
广费人工，大营寺塔，为高祖所责。
天平初，丁母艰解任，寻诏起为并州刺史，入为尚书右仆射。
时初给民田，贵势皆占良美，贫弱咸受瘠薄。
隆之启高祖，悉更反易，乃得均平。
又领营构大将军，京邑制造，莫不由之。
增筑南城，周回二十五里。
以漳水近于帝城，起长堤以防泛溢之患。
又凿渠引漳水周流城郭，造治水碾硙，并有利于时。
魏自孝昌已后，天下多难，刺史太守皆为当部都督，虽无兵事，皆立佐僚，所在颇为烦扰。
隆之表请自非实在边要，见有兵马者，悉皆断之。
又朝贵多假常侍以取貂蝉之饰，隆之自表解侍中，并陈诸假侍中服用者，请亦罢之。
诏皆如表。
自军国多事，冒名窃官者不可胜数，隆之奏请检括，获五万余人，而群小喧嚣，隆之惧而止。
诏监起居事，进位司徒公。
武定中，为河北括户大使。
追还，授领军将军、录尚书事，寻兼侍中。
续出行青州事。
追还，拜太子太师、兼尚书左仆射、吏部尚书，迁太保。
时世宗作宰，风俗肃清，隆之时有受纳，世宗于尚书省大加责辱。
齐受禅，进爵为王。
寻以本官录尚书事，领大宗正卿，监国史。
隆之性小巧，至于公家羽仪、百戏、服制时有改易，不循典故，时论非之。
于射堋上立三像人为壮勇之势。
显祖曾至东山，因射，谓隆之曰： 射堋上可作猛兽，以存古义，何为置人？
终日射人，朕所不取。 
隆之无以对。
初，世宗委任兼右仆射崔暹、黄门郎崔季舒等，及世宗崩，隆之启显祖并欲害之，不许。
显祖以隆之旧齿，委以政事，季舒等仍以前隙，乃谮云： 隆之每见诉讼者，辄加哀矜之意，以示非己能裁。 
显祖以其受任既重，知有冤状，便宜申涤，何得委过要名，非大臣义。
天保五年，禁止尚书省。
隆之曾与元昶宴饮，酒酣，语昶曰： 与王交游，当生死不相背。 
人有密言之者。
又帝未登庸之日，隆之意常侮帝。
帝将受魏禅，大臣咸言未可，隆之又在其中。
帝深衔之。因此，遂大发怒，令壮士筑百余下。放出，渴将饮水，人止之，隆之曰： 今日何在！ 
遂饮之。
因从驾，死于路中，年六十一。
赠冀定瀛沧幽五州诸军事、大将军、太尉、太保、冀州刺史、阳夏王。
竟不得谥。
隆之虽不涉学，而钦尚文雅，缙绅名流，必存礼接。
寡姊为尼，事之如母，训督诸子，必先文义。
世甚以此称之。
显祖末年，既多猜害，追忿隆之，诛其子德枢等十余人，并投漳水。又发隆之冢，出其尸，葬已积年，其貌不改，斩截骸骨，亦弃于漳流，遂绝嗣。
乾明中，诏其兄子子远为隆之后，袭爵阳夏王，还其财产。
初，隆之见信高祖，性多阴毒，睚眦之忿，无不报焉。
仪同三司崔孝芬以结婚姻不果，太府卿任集同知营构，颇相乖异，瀛州刺史元晏请托不遂，前后构成其罪，并诛害之。
终至家门殄灭，论者谓有报应焉。司马子如，字遵业，河内温人也。
八世祖模，晋司空、南阳王。模世子保，晋乱出奔凉州，因家焉。
魏平姑臧，徙居于云中，其自序云尔。
父兴龙，魏鲁阳太守。
子如少机警，有口辩。好交游豪杰，与高祖相结托，分义甚深。
孝昌中，北州沦陷，子如携家口南奔肆州，为尔朱荣所礼遇，假以中军。
荣之向洛也，以子如为司马、持节、假平南将军，监前军。
次高都，荣以建兴险阻，往来冲要，有后顾之忧，以子如行建兴太守、当郡都督。
永安初，封平遥县子，邑三百户，仍为大行台郎中。
荣以子如明辩，能说时事，数遣奉使诣阙，多称旨，孝庄亦接待焉。
葛荣之乱，相州孤危，荣遣子如间行入邺，助加防守。
葛荣平，进爵为侯。
元颢入洛，人情离阻，以子如曾守邺城，颇有恩信，乃令行相州事。
颢平，征为金紫光禄大夫。
尔朱荣之诛，子如知有变，自宫内突出，至荣宅，弃家随荣妻子与尔朱世隆等走出京城。
世隆便欲还北，子如曰： 事贵应机，兵不厌诈，天下恟恟，唯强是视，于此际会，不可以弱示人。
若必走北，即恐变故随起，不如分兵守河桥，回军向京，出其不意，或可离溃。
假不如心，犹足示有余力，使天下观听，惧我威强。 
于是世隆还逼京城。
魏长广王立，兼尚书右仆射。
前废帝以为侍中、骠骑大将军、仪同三司，进爵阳平郡公，邑一千七百户。
固让仪同不受。
高祖起义信都，世隆等知子如与高祖有旧，疑虑，出为南岐州刺史。
子如愤恨，泣涕自陈，而不获免。
高祖入洛，子如遣使启贺，仍叙平生旧恩。
寻追赴京，以为大行台尚书，朝夕左右，参知军国。
天平初，除左仆射，与侍中高岳、侍中孙腾、右仆射高隆之等共知朝政，甚见信重。
高祖镇晋阳，子如时往谒见，待之甚厚，并坐同食，从旦达暮，及其当还，高祖及武明后俱有赉遗，率以为常。
子如性既豪爽，兼恃旧恩，簿领之务，与夺任情，公然受纳，无所顾惮。
兴和中，以为北道行台，巡检诸州，守令已下，委其黜陟。
子如至定州，斩深泽县令；至冀州，斩东光县令。
皆稽留时漏，致之极刑。
若言有进退，少不合意，便令武士顿曳，白刃临项。
士庶惶惧，不知所为。
转尚书令。
子如义旗之始，身不参预，直以高祖故旧，遂当委重，意气甚高，聚敛不息。
时世宗入辅朝政，内稍嫌之，寻以赃贿为御史中尉崔暹所劾，禁止于尚书省。
诏免其大罪，削官爵。
未几，起行冀州事。
子如能自厉改，甚有声誉，发摘奸伪，僚吏畏伏之。
转行并州事。
诏复官爵，别封野王县男，邑二百户。
齐受禅，以有翼赞之功，别封须昌县公，寻除司空。
子如性滑稽，不治检裁，言戏秽亵，识者非之。
而事姊有礼，抚诸兄子慈笃，当时名士并加钦爱，世以此称之。
然素无鲠正，不能平心处物。
世宗时，中尉崔暹、黄门郎崔季舒俱被任用。
世宗崩，暹等赴晋阳。子如乃启显祖，言其罪恶，仍劝诛之。
其后子如以马度关，为有司所奏。
显祖引子如数让之曰： 崔暹、季舒事朕先世，有何大罪，卿令我杀之？ 
因此免官。
久之，犹以先帝之旧，拜太尉。
寻以疾薨，时年六十四。
赠使持节、都督冀定瀛沧怀五州诸军事、太师、太尉、怀州刺史，赠物一千段，谥曰文明。
子消难嗣。
尚高祖女，以主婿、贵公子，频历中书、黄门郎、光禄少卿。
出为北豫州刺史，镇武牢。
消难博涉史传，有风神，然不能廉洁，在州为御史所劾。
又于公主情好不睦，公主谮诉之，惧罪，遂招延邻敌，走关西。
子如兄纂，先卒，子如贵，赠岳州刺史。
纂长子世云，轻险无行，累迁卫将军、颍州刺史。
世云本无勋业，直以子如故，频历州郡。
恃叔之势，所在聚敛，仍肆奸秽。
将见推治，内怀惊惧，侯景反，遂举州从之。
时世云母弟在邺，便倾心附景，无复顾望。
诸将围景于颍川，世云临城遥对诸将，言甚不逊。
世宗犹以子如恩旧，免其诸弟死罪，徙于北边。
侯景于涡阳败后，世云复有异志，为景所杀。
世云弟膺之，字仲庆。
少好学，美风仪。
天平中，子如贵盛，膺之自尚书郎历中书、黄门郎。
子如别封须昌县公，回授膺之。
膺之家富于财，厚自封殖。
王元景、邢子才之流以夙素重之。
以其疏简傲物，竟天保世，沦滞不齿。
乾明中，王晞白肃宗，除卫尉少卿。
河清末，光禄大夫。
患泄利，积年不起，至武平中，犹不堪朝谒，就家拜仪同三司。
好读《太玄经》，注扬雄《蜀都赋》。
每云： 我欲与扬子云周旋。 
齐亡岁，以利疾终，时年七十一。
膺之弟子瑞，天保中为定州长史，迁吏部郎中。
举清勤平约。
迁司徒左长史，兼廷尉卿，以平直称。
乾明初，领御史中丞，正色举察，为朝廷所许。
以疾去职，就拜祠部尚书。
卒，赠瀛州刺史，谥曰文节。
子瑞弟幼之，清贞有素行，少历显位。
隋开皇中，卒于眉州刺史。
子瑞妻，令萱之妹，及令萱得宠于后主，重赠子瑞怀州剌史，诸子亦并居显职。同游，武平末给事黄门侍郎。
同回，太府卿。
同宪，通直常侍。
然同游终为嘉吏，隋开皇中尚书民部侍郎，卒于遂州刺史。
史臣曰：高祖以晋阳戎马之地，霸图攸属，治兵训旅，遥制朝权，京台机务，委寄深远。
孙腾等俱不能清贞守道，以治乱为怀，厚敛货财，填彼溪壑。
昔萧何之镇关中，荀彧之居许下，不亦异于是乎！
赖世宗入辅，责以骄纵，厚遇崔暹，奋其霜简，不然则君子属厌，岂易间焉。
孙腾牵裾之诚，有足称美。
隆之劳其志力，经始邺京，又并是潜德僚寀，早申任遇，崇其名器，未失朝序。
子如徒以少相亲重，情深昵狎，义非草昧，恩结宠私，勋德莫闻，坐致台辅。
犹子之爱，训以义方，膺之风素可重，幼之清简自立，有足称也。
赞曰：闳、散胥附，萧、曹扶翼。齐运勃兴，孙、高陈力。
黩货无厌，多惭衮职。
司马滑稽，巧言令色。
