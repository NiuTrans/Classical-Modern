段荣段荣，字子茂，姑臧武威人也。
祖信，仕沮渠氏，后入魏，以豪族徙北边，仍家于五原郡。
父连，安北府司马。
荣少好历术，专意星象。
正光初，语人曰： 《易》云 观于天文以察时变 ，又曰 天垂象，见吉凶 ，今观玄象，察人事，不及十年，当有乱矣。 
或问曰： 起于何处，当可避乎？ 
荣曰： 构乱之源，此地为始，恐天下因此横流，无所避也。 
未几，果如言。
荣遇乱，与乡旧携妻子，南趣平城。
属杜洛周为乱，荣与高祖谋诛之，事不捷，共奔尔朱荣。
后高祖建义山东，荣赞成大策。
为行台右丞，西北道慰喻大使，巡方晓喻，所在下之。
高祖南讨邺，留荣镇信都，仍授镇北将军，定州刺史。
时攻邺未克，所须军资，荣转输无阙。
高祖入洛，论功封姑臧县侯，邑八百户。
转授瀛州刺史。
荣妻，皇后姊也，荣恐高祖招私亲之议，固推诸将，竟不之州。
寻行相州事，后为济州刺史。
天平三年，转行泰州事。
荣性温和，所历皆推仁恕，民吏爱之。
初，高祖将图关右，与荣密谋，荣盛称未可。
及渭曲失利，高祖悔之，曰： 吾不用段荣之言，以至于此。 
四年，除山东大行台、大都督，甚得物情。
元象元年，授仪同三司。
二年五月卒，年六十二。
赠使持节、定冀沧瀛四州诸军事、定州刺史、太尉、尚书左仆射，谥曰昭景。
皇建初，配飨高祖庙庭。
二年，重赠大司马、尚书令、武威王。
长子韶嗣。
韶，字孝先，小名铁伐。
少工骑射，有将领才略。
高祖以武明皇后姊子，尽器爱之，常置左右，以为心腹。
建义初，领亲信都督。
中兴元年，从高祖拒尔朱兆，战于广阿。
高祖谓韶曰： 彼众我寡，其若之何？ 
韶曰： 所谓众者，得众人之死；强者，得天下之心。
尔朱狂狡，行路所见，裂冠毁冕，拔本塞源，邙山之会，搢绅何罪，兼杀主立君，不脱旬朔，天下思乱，十室而九。
王躬昭德义，除君侧之恶，何往而不克哉！ 
高祖曰： 吾虽以顺讨逆，奉辞伐罪，但弱小在强大之间，恐无天命，卿不闻之也？ 
答曰： 韶闻小能敌大，小道大淫，皇天无亲，唯德是辅，尔朱外贼天下，内失善人，知者不为谋，勇者不为斗，不肖失职，贤者取之，复何疑也。 
遂与兆战，兆军溃。
攻刘诞于邺。
及韩陵之战，韶督率所部，先锋陷阵。
寻从高祖出晋阳，追尔朱兆于赤谼岭，平之。
以军功封下洛县男。
又从袭取夏州，擒斛律弥娥突，加龙骧将军、谏议大夫，累迁武卫将军。
后恩赐父荣姑臧县侯，其下洛县男启让继母弟宁安。
兴和四年，从高祖御周文帝于邙山。
高祖身在行间，为西魏将贺拔胜所识，率锐来逼。
韶从傍驰马引弓反射，一箭毙其前驱，追骑慑惮，莫敢前者。
西军退，赐马并金，进爵为公。
武定四年，从征玉壁。
时高祖不豫，攻城未下，召集诸将，共论进止之宜。
谓大司马斛律金、司徒韩轨、左卫将军刘丰等曰： 吾每与段孝先论兵，殊有英略，若使比来用其谋，亦可无今日之劳矣。
吾患势危笃，恐或不虞，欲委孝先以邺下之事，何如？ 
金等曰： 知臣莫若君，实无出孝先。 
仍谓韶曰： 吾昔与卿父冒涉险艰，同奖王室，建此大功。
今病疾如此，殆将不济，宜善相翼佐，克兹负荷。 
即令韶从显祖镇邺，召世宗赴军。
高祖疾甚，顾命世宗曰： 段孝先忠亮仁厚，智勇兼备，亲戚之中，唯有此子，军旅大事，宜共筹之。 
五年春，高祖崩于晋阳，秘不发丧。
俄而侯景构乱，世宗还邺，韶留守晋阳。
世宗还，赐女乐十数人，金十斤，缯帛称是，封长乐郡公。
世宗征颍川，韶留镇晋阳。
别封真定县男，行并州刺史。
显祖受禅，别封朝陵县，又封霸城县，加位特进。
启求归朝陵公，乞封继母梁氏为郡君。
显祖嘉之，别以梁氏为安定郡君。
又以霸城县侯让其继母弟孝言。
论者美之。
天保三年，为冀州刺史、六州大都督，有惠政，得吏民之心。
四年十二月，梁将东方白额潜至宿预，招诱边民，杀害长吏，淮、泗扰动。
五年二月，诏征韶讨之。
既至，会梁将严超达等军逼泾州；又陈武帝率众将攻广陵，刺史王敬宝遣使告急；复有尹思令率众万余人谋袭盱贻。
三军咸惧。
韶谓诸将曰： 自梁氏丧乱，国无定主，人怀去就，强者从之。
霸先等智小谋大，政令未一，外托同德，内有离心，诸君不足忧，吾揣之熟悉矣。 
乃留仪同敬显俊、尧难宗等围守宿预，自将步骑数千人倍道赴泾州。
途出盱眙，思令不虞大军卒至，望旗奔北。
进与超达合战，大破之，尽获其舟舰器械。
谓诸将士曰： 吴人轻躁，本无大谋，今破超达，霸先必走。 
即回赴广陵。
陈武帝果遁去。
追至杨子栅，望扬州城乃还，大获其军资器物，旋师宿预。
六月，韶遣辩士喻白额祸福，白额于是开门请盟。
韶与行台辛术等议，且为受盟。
盟讫，度白额终不为用，因执而斩之，并其诸弟等并传首京师。
江淮帖然，民皆安辑。
显祖嘉其功，诏赏吴口七十人，封平原郡王。
清河王岳之克郢州，执司徒陆法和，韶亦豫行，筑层城，于新蔡立郭默戍而还。
皇建元年，领太子太师。
大宁二年，除并州刺史。
高归彦作乱冀州，诏与东安王娄睿率众讨平之，迁太傅，赐女乐十人，并归彦果园一千亩。
仍莅并州，为政举大纲，不存小察，甚得民和。
十二月，周武帝遣将率羌夷与突厥合众逼晋阳，世祖自邺倍道兼行赴救。
突厥从北结阵而前，东距汾河，西被风谷。
时事既仓卒，兵马未整，世祖见如此，亦欲避之而东。
寻纳河间王孝琬之请，令赵郡王尽护诸将。
时大雪之后，周人以步卒为前锋，从西山而下，去城二里。
诸将咸欲逆击之。
诏曰： 步人气势自有限，今积雪既厚，逆战非便，不如阵以待之。
彼劳我逸，破之必矣。 
既而交战，大破之，敌前锋尽殪，无复孑遗，自余通宵奔遁。
仍令韶率骑追之，出塞不及而还。
世祖嘉其功，别封怀州武德郡公，进位太师。
周冢宰宇文护母阎氏先配中山宫，护闻阎尚存，乃因边境移书，请还其母，并通邻好。
时突厥屡犯边，韶军于塞下。
世祖遣黄门徐世荣乘传赍周书问韶。
韶以周人反覆，本无信义，比晋阳之役，其事可知。
护外托为相，其实王也，既为母请和，不遣一介之使申其情理，乃据移书即送其母，恐示之弱。
如臣管见，且外许之，待后放之未晚。不听。
遂遣使以礼将送。
护既得母，仍遣将尉迟迥等袭洛阳。
诏遣兰陵王长恭、大将军斛律光率众击之，军于邙山之下，逗留未进。
世祖召谓曰： 今欲遣王赴洛阳之围，但突厥在此，复须镇御，王谓如何？ 
韶曰： 北虏侵边，事等疥癣，今西羌窥逼，便是膏肓之病，请奉诏南行。 
世祖曰： 朕意亦尔。 
乃令韶督精骑一千，发自晋阳。
五日便济河，与大将共量进止。
韶旦将帐下二百骑与诸军共登邙阪，聊观周军形势。
至大和谷，便值周军，即遣驰告诸营，追集兵马。
仍与诸将结阵以待之。
韶为左军，兰陵王为中军，斛律光为右军，与周人相对。
韶遥谓周人曰： 汝宇文护幸得其母，不能怀恩报德，今日之来，竟何意也？ 
周人曰： 天遣我来，有何可问。 
韶曰： 天道赏善罚恶，当遣汝送死来耳。 
周军仍以步人在前，上山逆战。
韶以彼徒我骑，且却且引，待其力弊，乃遣下马击之。
短兵始交，周人大溃。
其中军所当者，亦一时瓦解，投坠溪谷而死者甚众。
洛城之围，亦即奔遁，尽弃营幕，从邙山至谷水三十里中，军资器物弥满川泽。
车驾幸洛阳，亲劳将士，于河阴置酒高会，策勋命赏，除太宰，封灵武县公。
天统三年，除左丞相，永昌郡公，食沧州干。
武平二年正月，出晋州道，到定陇，筑威敌、平寇二城而还。
二月，周师来寇，遣韶与右丞相斛律光、太尉兰陵王长恭同往捍御。
以三月暮行达西境。
有柏谷城者，乃敌之绝险，石城千仞，诸将莫肯攻围。
韶曰： 汾北、河东，势为国家之有，若不去柏谷，事同痼疾。
计彼援兵，会在南道，今断其要路，救不能来。
且城势虽高，其中甚狭，火弩射之，一旦可尽。 
诸将称善，遂鸣鼓而攻之。城溃，获仪同薛敬礼，大斩获首虏，仍城华谷，置戍而还。
封广平郡公。
是月，周又遣将寇边。
右丞相斛律光先率师出讨，韶亦请行。
五月，攻服秦城。
周人于姚襄城南更起城镇，东接定阳，又作深堑，断绝行道。
韶乃密抽壮士，从北袭之。
又遣人潜渡河，告姚襄城中，令内外相应。渡者千有余人，周人始觉。
于是合战，大破之，获其仪同若干显宝等。
诸将咸欲攻其新城，韶曰： 此城一面阻河，三面地险，不可攻，就令得之，一城地耳。
不如更作一城壅其路，破服秦，并力以图定阳，计之长者。 
将士咸以为然。
六月，徙围定阳，其城主开府仪同杨范固守不下。
韶登山望城势，乃纵兵急攻之。
七月，屠其外城，大斩获首级。
时韶病在军中，以子城未克，谓兰陵王长恭曰： 此城三面重涧险阻，并无走路，唯恐东南一处耳。
贼若突围，必从此出，但简精兵专守，自是成擒。 
长恭乃令壮士千余人设伏于东南涧口。
其夜果如所策，贼遂出城，伏兵击之，大溃，范等面缚，尽获其众。
韶疾甚，先军还。
以功别封乐陵郡公。
竟以疾薨。
上举哀东堂，赠物千段、温明秘器、辒辌车，军校之士陈卫送至平恩墓所，发卒起冢。
赠假黄钺、使持节、都督朔并定赵冀沧齐兖梁洛晋建十二州诸军事，相国、太尉、录尚书事、朔州刺史，谥曰忠武。
韶出总军旅，入参帷幄，功既居高，重以婚媾，望倾朝野。
长于计略，善于御众，得将士之心，临敌之日，人人争奋。
又雅性温慎，有宰相之风。
教训子弟，闺门雍肃，事后母以孝闻，齐世勋贵之家罕有及者。
然僻于好色，虽居要重，微服间行。
有皇甫氏，魏黄门郎元瑀之妻，弟谨谋逆，皇甫氏因没官。
韶美其容质，上启固请，世宗重违其意，因以赐之。
尤啬于财，虽亲戚故旧略无施与。
其子深尚公主，并省丞郎在家佐事十余日，事毕辞还，人唯赐一杯酒。
长子懿嗣。
懿，字德猷，有资仪，颇解音乐，又善骑射。
天保初，尚颍川长公主。
累迁行台右仆射，兼殿中尚书，出除兖州刺史。
卒。
子宝鼎嗣。
尚中山长公主，武平末，仪同三司。
隋开皇中，开府仪同三司、骠骑大将军，大业初，卒于饶州刺史。
韶第二子深，字德深。
美容貌，宽谨有父风。
天保中，受父封姑臧县公。
大宁初，拜通直散骑侍郎。
二年，诏尚永昌公主，未婚，主卒。
河清三年，又诏尚东安公主。
以父频著大勋，累迁侍中、将军、源州大中正，食赵郡干。
韶病笃，诏封深济北王，以慰其意。
武平末，徐州行台左仆射、徐州刺史。
入周，拜大将军，郡公，坐事死。
韶第三子德举，武平末，仪同三司。
周建德七年，在邺城与高元海谋逆，诛。
韶第四子德衡，武平末，开府仪同三司，隆化时，济州刺史。
入周，授仪同大将军。
韶第七子德堪，武平中，仪同三司。
隋大业初，汴州刺史，卒于汝南郡守。
荣第二子孝言，少警发有风仪。
魏武定末，起家司徒参军事。
齐受禅，其兄韶以别封霸城县侯授之。
累迁仪同三司、度支尚书、清都尹。
孝言本以勋戚绪余，致位通显，至此便骄奢放逸，无所畏惮。
曾夜行，过其宾客宋孝王家宿，唤坊民防援，不时应赴，遂拷杀之。
又与诸淫妇密游，为其夫觉，复恃官势，拷掠而殒。
时苑内须果木，科民间及僧寺备输，悉分向其私宅种植。
又殿内及园中须石，差车牛从漳河运载，复分车回取。
事悉闻彻，出为海州刺史。
寻以其兄故，征拜都官尚书，食阳城郡干，仍加开府。
迁太常卿，除齐州刺史，以赃贿为御史所劾。
属世祖崩，遇赦免。
拜太常卿，转食河南郡干，迁吏部尚书。
祖珽执政，将废赵彦深，引孝言为助。
除兼侍中，入内省，典机密，寻即正，仍吏部尚书。
孝言既无深鉴，又待物不平，抽擢之徒，非贿则旧。
有将作丞崔成，忽于众中抗言曰： 尚书天下尚书，岂独段家尚书也！ 
孝言无辞以答，惟厉色遣下而已。
寻除中书监，加特进。
又托韩长鸾，共构祖珽之短。
及祖出后，孝言除尚书右仆射，仍掌选举，恣情用舍，请谒大行。
敕浚京城北隍，孝言监作，仪同三司崔士顺、将作大匠元士将、太府少卿郦孝裕、尚书左民郎中薛叔昭、司州治中崔龙子、清都尹丞李道隆、邺县令尉长卿、临漳令崔象、成安令高子彻等并在孝言部下。
典作日，别置酒高会，诸人膝行跪伏，称觞上寿，或自陈屈滞，更请转官，孝言意色扬扬，以为己任，皆随事报答，许有另授。
富商大贾多被铨擢，所进用人士，咸是粗险放纵之流。
寻迁尚书左仆射，特进、侍中如故。
孝言富贵豪侈，尤好女色。
后娶娄定远妾董氏，大耽爱之，为此内外不和，更相纠列，坐争免官，徙光州。
隆化败后，有敕追还。
孝言虽黩货无厌，恣情酒色，然举止风流，招致名士，美景良辰，未尝虚弃，赋诗奏伎，毕尽欢洽。
虽草莱之士，粗闲文艺，多引入宾馆，与同兴赏，其贫踬者亦时有乞遗。
世论复以此多之。
齐亡入周，授开府仪同大将军，后加上开府。
史臣曰：段荣以姻戚之重，遇时来之会，功伐之地，亦足称焉。
韶光辅七君，克隆门业，每出当阃外，或任以留台，以猜忌之朝，终其眉寿。
属亭候多警，为有齐上将，岂其然乎？
当以志谢矜功，名不逾实，不以威权御物，不以智数要时，欲求覆餗，其可得也？
语曰 率性之谓道 ，此其效欤？
赞曰：荣发其原，韶大其门。
位因功显，望以德尊。
