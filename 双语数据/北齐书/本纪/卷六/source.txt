孝昭孝昭皇帝演，字延安，神武皇帝第六子，文宣皇帝之母弟也。
幼而英特，早有大成之量，武明皇太后早所爱重。
魏元象元年，封常山郡公。
及文襄执政，遣中书侍郎李同轨就霸府为诸弟师。
帝所览文籍，源其指归而不好辞彩。
每叹云： 虽盟津之师，左骖震而不衄。 
以为能。
遂笃志读《汉书》，至《李陵传》，恒壮其所为焉。
聪敏过人，所与游处，一知其家讳，终身未尝误犯。
同轨病卒，又命开府长流参军刁柔代之，性严褊，不适诱训之宜，中被遣出。
帝送出阁，惨然敛容，泪数行下，左右莫不歔欷。
其敬业重旧也如此。
天保初，进爵为王。
五年，除并省尚书令。
帝善断割，长于文理，省内畏服。
七年，从文宣还邺。
文宣以尚书奏事，多有异同，令帝与朝臣先论定得失，然后敷奏。
帝长于政术，剖断咸尽其理，文宣叹重之。
八年，转司空、录尚书事。
九年，除大司马，仍录尚书。
时文宣溺于游宴，帝忧愤表于神色。文宣觉之，谓帝曰： 但令汝在，我何为不纵乐？ 
帝唯啼泣拜伏，竟无所言。
文宣亦大悲，抵杯于地曰： 汝以此嫌我，自今敢进酒者，斩之！ 
因取所御杯尽皆坏弃。
后益沉湎，或入诸贵贱家角力批拉，不限贵贱。
唯常山王至，内外肃然。
帝又密撰事条，将谏，其友王晞以为不可。
帝不从，因间极言，遂逢大怒。
顺成后本魏朝宗室，文宣欲帝离之，阴为帝广求淑媛，望移其宠。
帝虽承旨有纳，而情义弥重。
帝性颇严，尚书郎中剖断有失，辄加捶楚，令史奸慝，便即考竟。
文宣乃立帝于前，以刀环拟胁召被帝罚者，临以白刃，求帝之短，咸无所陈，方见解释。
自是不许笞箠郎中。
后赐帝魏时宫人，醒而忘之，谓帝擅取，遂以刀环乱筑，因此致困。
皇太后日夜啼泣，文宣不知所为。
先是禁友王晞，乃舍之，令侍帝。帝月余渐瘳，不敢复谏。
及文宣崩，帝居禁中护丧事，幼主即位，乃即朝班。
除太傅、录尚书，朝政皆决于帝。月余，乃居藩邸，自是诏敕多不关帝。
客或言于帝曰： 鸷乌舍巢，必有探卵之患，今日之地，何宜屡出。 
乾明元年，从废帝赴邺，居于领军府。
时杨愔、燕子献、可朱浑天和、宋钦道、郑子默等以帝威望既重，内惧权逼，请以帝为太师、司州牧、录尚书事；长广王湛为大司马、录并省尚书事，解京畿大都督。
帝时以尊亲而见猜斥，乃与长广王期猎，谋之于野。
三月甲戌，帝初上省，旦发领军府，大风暴起，坏所御车幔，帝甚恶之。
及至省，朝士咸集。
坐定，酒数行，执尚书令杨愔、右仆射燕子献、领军可朱浑天和、侍中宋钦道等于坐。
帝戎服与平原王段韶、平秦王高归彦、领军刘洪徽入自云龙门，于中书省前遇散骑常侍郑子默，又执之，同斩于御府之内。
帝至东閤门，都督成休宁抽刃呵帝。
帝令高归彦喻之，休宁厉声大呼不从。
归彦既为领军，素为兵士所服，悉皆弛仗，休宁叹息而罢。
帝入至昭阳殿，幼主、太皇太后、皇太后并出临御坐。
帝奏愔等罪，求伏专擅之辜。
时庭中及两廊下卫士二千余人皆被甲待诏，武卫娥永乐武力绝纶，又被文宣重遇，抚刃思效。
废帝性吃讷，兼仓卒不知所言。
太皇太后又为皇后誓，言帝无异志，唯去逼而已。
高归彦敕劳卫士解严，永乐乃内刀而泣。
帝乃令归彦引侍卫之士向华林园，以京畿军入守门阁，斩娥永乐于园。
诏以帝为大丞相、都督中外诸军、录尚书事，相府佐史进位一等。
帝寻如晋阳，有诏军国大政咸谘决焉。
帝既当大位，知无不为，择其令典，考综名实，废帝恭己以听政。
太皇太后寻下令废少主，命帝统大业。
皇建元年八月壬午，皇帝即位于晋阳宣德殿，大赦，改乾明元年为皇建。
诏奉太皇太后还称皇太后，皇太后称文宣皇后，宫曰昭信。
乙酉，诏自太祖创业已来，诸有佐命功臣子孙绝灭，国统不传者，有司搜访近亲，以名闻，当量为立后；诸郡国老人各授版职，赐黄帽鸠杖。
又诏謇正之士并听进见陈事；军人战亡死王事者，以时申闻，当加荣赠；督将、朝士名望素高，位历通显，天保以来未蒙追赠者，亦皆录奏；又以廷尉、中丞，执法所在，绳违按罪，不得舞文弄法；其官奴婢年六十已上免为庶人。
戊子，以太傅、长广王湛为右丞相，以太尉、平阳王淹为太傅，以尚书令、彭城王浟为大司马。
壬辰，诏分遣大使巡省四方，观察风俗，问人疾苦，考求得失，搜访贤良。
甲午，诏曰： 昔武王克殷，先封两代，汉、魏、二晋，无废兹典。
及元氏统历，不率旧章。
朕纂承大业，思弘古典，但二王三恪，旧说不同，可议定是非，列名条奏。
其礼义体式亦仰议之。 
又诏国子寺可备立官属，依旧置生，请习经典，岁时考试。
其文襄帝所运石经，宜即施列于学馆。
外州大学亦仰典司勤加督课。
丙申，诏九州勋人有重封者，听分授子弟，以广骨肉之恩。
九月壬申，诏议定三祖乐。
冬十一月辛亥，立妃元氏为皇后，世子百年为皇太子。
赐天下为父后者爵一级。
癸丑，有司奏太祖献武皇帝庙宜奏《武德》之乐，舞《昭烈》之舞；世宗文襄皇帝庙宜奏《文德》之乐，舞《宣政》之舞；显祖文宣皇帝庙宜奏《文正》之乐，舞《光大》之舞。
诏曰可。
庚申，诏以故太师尉景、故太师窦泰、故太师太原王娄昭、故太宰章武王厍狄干、故太尉段荣、故太师万俟普、故司徒蔡俊、故太师高乾、故司徒莫多娄贷文、故太保刘贵、故太保封祖裔、故广州刺史王怀十二人配飨太祖庙庭，故太师清河王岳、故太宰安德王韩轨、故太宰扶风王可朱浑道元、故太师高昂、故大司马刘丰、故太师万俟受洛干、故太尉慕容绍宗七人配飨世宗庙庭，故太尉河东王潘相乐、故司空薛脩义、故太傅破六韩常三人配飨显祖庙庭。
是月，帝亲戎北讨库莫奚，出长城，虏奔遁，分兵致讨，大获牛马，括总入晋阳宫。
十二月丙午，车驾至晋阳。
二年春正月辛亥，祀圆丘。
壬子，禘于太庙。
癸丑，诏降罪人各有差。
二月丁丑，诏内外执事之官从五品已上及三府主簿录事参军、诸王文学、侍御史、廷尉三官、尚书郎中、中书舍人，每二年之内各举一人。
冬十月丙子，以尚书令、彭城王浟为太保，长乐王尉粲为太尉。
己酉，野雉栖于前殿之庭。
十一月甲辰，诏曰： 朕婴此暴疾，奄忽无逮。
今嗣子冲眇，未闲政术，社稷业重，理归上德。
右丞相、长广王湛研机测化，体道居宗，人雄之望，海内瞻仰，同胞共气，家国所凭，可遣尚书左仆射、赵郡王睿喻旨，征王统兹大宝。
其丧纪之礼一同汉文，三十六日悉从公除，山陵施用，务从俭约。 
先是帝不豫而无阙听览，是月，崩于晋阳宫，时年二十七。
大宁元年闰十二月癸卯，梓宫还邺，上谥曰孝昭皇帝。
庚午，葬于文靖陵。
帝聪敏有识度，深沉能断，不可窥测。
身长八尺，腰带十围，仪望风表，迥然独秀。
自居台省，留心政术，闲明簿领，吏所不逮。
及正位宸居，弥所克励。
轻徭薄赋，勤恤人隐。
内无私宠，外收人物，虽后父位亦特进无别。
日昃临朝，务知人之善恶，每访问左右，冀获直言。
曾问舍人裴泽在外议论得失。
泽率尔对曰： 陛下聪明至公，自可远侔古昔，而有识之士，咸言伤细，帝王之度，颇为未弘。 
帝笑曰： 诚如卿言。
朕初临万机，虑不周悉，故致尔耳。
此事安可久行，恐后又嫌疏漏。 
泽因被宠遇。
其乐闻过也如此。
赵郡王睿与厍狄显安侍坐，帝曰： 须拔我同堂弟，显安我亲姑子，今序家人礼，除君臣之敬，可言我之不逮。 
显安曰： 陛下多妄言。 
曰： 若何？ 
对曰： 陛下昔见文宣以马鞭挞人，常以为非，而今行之，非妄言耶？ 
帝握其手谢之。
又使直言。
对曰： 陛下太细，天子乃更似吏。 
帝曰： 朕甚知之，然无法来久，将整之以至无为耳。 
又问王晞，晞答如显安，皆从容受纳。
性至孝，太后不豫，出居南宫，帝行不正履，容色贬悴，衣不解带，殆将四旬。
殿去南宫五百余步，鸡鸣而去，辰时方还，来去徒行，不乘舆辇。
太后所苦小增，便即寝伏閤外，食饮药物尽皆躬亲。
太后常心痛不自堪忍，帝立侍帷前，以爪掐手心，血流出袖。
友爱诸弟，无君臣之隔。
雄断有谋，于时国富兵强，将雪神武遗恨，意在顿驾平阳，为进取之策。
远图不遂，惜哉！
初，帝与济南约不相害。
及舆驾在晋阳，武成镇邺，望气者云邺城有天子气。
帝常恐济南复兴，乃密行鸠毒，济南不从，乃扼而杀之。
后颇愧悔。
初苦内热，频进汤散。
时有尚书令史姓赵，于邺见文宣从杨愔、燕子献等西行，言相与复仇。
帝在晋阳宫，与毛夫人亦见焉。
遂渐危笃。
备禳厌之事，或煮油四洒，或持炬烧逐。
诸厉方出殿梁，骑栋上，歌呼自若，了无惧容。
时有天狗下，乃于其所讲武以厌之。
有兔惊马，帝坠而绝肋。
太后视疾，问济南所在者三，帝不对。
太后怒曰： 杀之耶？
不用吾言，死其宜矣！ 
临终之际，唯扶服床枕，叩头求哀。
遣使诏追长广王入纂大统，手书云： 宜将吾妻子置一好处，勿学前人也。 
论曰：神武平定四方，威权在己，迁邺之后，虽主器有人，号令所加，政皆自出。
文宣因循鸿业，内外叶从，自朝及野，群心属望，东魏之地，举国乐推，曾未期月，遂登宸极。
始则存心政事，风化肃然，数年之间，朝野安出。
其后纵酒肆欲，事极猖狂，昏邪残暴，近代未有，飨国不永，实由斯疾。
济南继业，大革其弊，风教粲然，搢绅称幸。
股肱辅弼，虽怀厥诚，既不能赞弘道德，和睦亲懿，又不能远虑防身，深谋卫主，应断不断，自取其咎。
臣既诛夷，君寿废辱，皆任非其器之所致尔。
孝昭早居台阁，故事通明，人吏之间，无所不委。
文宣崩后，大革前弊。
及临尊极，留心更深，时人服其明而识其细也。
情好稽古，率由礼度，将封先代之胤，且敦学校之风，征召英贤，文武毕集。
于时周氏朝政移于宰臣，主将相猜，不无危殆。乃眷关右，实怀兼并之志，经谋宏远，实当代之明主，而降年不永，其故何哉？
岂幽显之间，实有报复，将齐之基宇止在于斯，帝欲大之，天不许也？
