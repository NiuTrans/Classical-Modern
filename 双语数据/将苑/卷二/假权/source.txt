夫将者，人命之所县也，成败之所系也，祸福之所倚也。
而上不假之以赏罚，是犹束猿猱之手，而责之以腾捷；胶离娄之目，而使之辨青黄，不可得也。
若赏移在权臣，罚不由主将，人苟自利，谁怀斗心？
虽伊、吕之谋，韩白之功，而不能自卫也。
故孙武曰： 将之出，君命有所不受。 
亚夫曰： 军中闻将军之命，不闻有天子之诏。 
