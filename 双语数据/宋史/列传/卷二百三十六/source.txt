◎叛臣下○李全下宝庆三年二月，杨氏使人行成于夏全曰： 将军非山东归附耶？狐死兔泣，李氏灭，夏氏宁独存？
愿将军垂盼。 全诺。
杨氏盛饰出迎，与按行营垒，曰： 人传三哥死，吾一妇人安能自立？
便当事太尉为夫，子女玉帛、干戈仓廪，皆太尉有，望即领此，诚无多言也。 夏全心动，乃置酒欢甚，饮酣，就寝如归，转仇为好，更与福谋逐琸矣。
辛卯，夏全令贼党围州治。焚官民舍，杀守藏吏，取货物。
时琸精兵尚万余，窘束不能发一令，太息而已，夜半缒城，仅以身免。
镇江军与贼战死者太半，将校多死，器甲钱粟悉为贼有。
琸步至扬州，借州兵自卫，犹札扬州造旗帜。
林拱缴奏于朝，闻者大笑。
夏全既逐琸，幕归，杨氏拒之，意杨氏反目图己，明日大掠，趋盱眙欲为乱，张惠、范成进闭门，不得入，翱翔淮上。
惠、成进出兵欲剿之，夏全狼狈归金，金人纳之。
是举也，张正忠不从乱，经妻女于庭，并己自焚。
报至，中外大恐，刘琸自劾，未几，死。
初，姚翀从贾涉辟楚州推官，全喜其附己，为引重当路，得改秩，全请以通判青州。
国之死，全借翀抚定以诳众，以功入朝。
三月，以翀为军器少监、知楚州兼制置。
翀辟郑子恭、杜耒等为幕客，留母及其子于京，买二妾以行。
至城东，舣舟以治事。
间入城见杨氏，用晞稷故事而礼过之。
杨许翀入城，乃入，寄治僧寺，极意娱之。
时全在围一年，食牛马及人且尽，将自食其军。
初军民数十万，至是余数千矣。
四月辛亥，全欲归于大元，惧众异议，乃焚香南向再拜，欲自经，而使郑衍德、田四救之，曰： 譬如为衣，有身，愁无袖耶？
今北归蒙古，未必非福。 全从之，乃约降大元。
大元兵入青州，承制授全山东行省。
庆福在山阳，自知己为厉阶，怀不自安，欲图福以自赎。
福知之，亦谋去庆福。
二人互相猜贰，不相见。
福伪病旬余，诸将问疾，庆福不往。
张甫者，素厚庆福，惧福疑己，乃劝庆福往。
后庆福约甫同往，乃寝，遥见福卧不解衣，心恐，不得已至床前，见床头鞘刀，庆福口问疾而手按鞘，惧福先发。
福疑庆福就刀见害，乃跃起拔刀伤庆福，庆福徒手不支，甫救之。
左右群起杀庆福及甫。
甫本金元帅，封高阳公，最善驭众。
金亡河北，甫据雄、霸、清、莫、河间、信安不下。
信安出白沟，距燕二百里而阻巨泺，大元兵不能涉，甫每潜师窥伺。
大元将俚砦奴屡欲灭甫以取雄、霸。
骁将窝罗虎者，归甫，甫纳之。
其后窝罗虎遁去，且窃甫千里马以献俚砦奴。
俚砦奴喜，待遇益厚。
尝会饮燕京之大悲阁，窝罗虎醉俚砦奴而推使投阁，几毙焉。
窝罗虎乃佯醉下楼，复乘所献马以归甫，追者莫及，人始服甫之用间焉。
其后归全。
福以庆福头纳翀，翀大喜，耒曰： 庆福首祸，一世奸雄，今头落措大手耶！ 飞报于朝，遣子恭继奏捷。
琸之败，储积扫地，纲运不续，贼党籍籍，谓福所致。
福数见翀及佥幕促之，皆谢以朝廷拨降未下，福曰： 朝廷若不养忠义，则不必建阃开幕，今建阃开幕如故，独不支忠义钱粮，是欲立制阃以困忠义也。 六月，福乘众怒，与杨氏谋，召翀饮。
翀至而杨氏不出，就坐宾次，左右散去。
福与翀命召诸幕客，以杨氏命召翀二妾。
诸幕客知有变，不得已往。
耒朝服至八字桥，福兵腰戮之，耒南望再拜就毙。
二妾之入，翀及见之。
福兵欲害翀，郑衍德救之得免，去须鬓，缒城西夜走，徒步归明州，未几。死。
朝廷以淮乱相仍，遣帅必毙，莫肯往来。
始欲轻淮而重江，楚州不复建阃，就以帅杨绍云兼制置，改楚州名淮安军，命通判张国明权守，视之若羁縻州然。
贼徒党塞南门，开北门，支邑民田皆以少价抑买之，自收赋以赡军，钱粮不继如故。
贼将国安用、阎通叹曰： 我曹米外日受铜钱二百，楚州物贱可以乐生，而刘庆福为不善。
怨仇相寻，使我曹无所衣食。 张林、邢德亦谓： 尝受宋恩，中遭全间隙，今归于此，岂可不与朝廷立事？ 王义深亦尝遭全屈辱，且谓： 我本贾帅帐前人，与彭安抚举义不成而归。 五人相谓曰： 朝廷不降钱粮，为有反者未除耳！ 乃共议杀福及杨氏以献，于是众帅兵趋杨氏家。
福出，德手刃之，相屠者数百人。
有郭统制者，杀全次子。
通杀一妇人，以为杨氏，函其首并福首驰献于绍云。
绍云驿送京师，倾朝甚喜。
檄彭忄乇、张惠、范成进、时青并兵往楚州，便宜尽戮余党。
未几，传杨氏故无恙，妇人头乃全次妻刘氏也。
忄乇轻儇，每供四总管弄戏，得檄不敢自决，力逊。
惠、成进二人即提兵入楚城，与林等五人欢宴，议分北军为五，使五人分掌之，每军无过千人，一屯南渡门，一屯平河桥，一屯北神镇，城中城西各一；在山东人老幼并绝钱粮，出淮阴战舰，陈淮岸以断全归路，请制府及朝廷处之。
庙议谓青望重，惟听青区画。
省檄之下，不及惠、成进。
青亦恐祸及，密遣人报全于青州，迁延不决。
惠等归盱眙，贼党复振。
绍云赴枢密禀议，淮东总领岳珂摄制府事。
惠、成进既归，钱粮缺乏，密约降金，卢鼓槌许之。
时镇江军及滁州虎儿军在盱眙者尚众，二人绐忄乇曰： 南北军易致激变，宜令军人出入无得带刃。 又劝早发虎儿军折洗，忄乇从之。
二人每宴忄乇，必遍迨皂隶，忄乇皆不悟，方感其拒夏全之功，转两军官资。
二人同戏下合辞曰： 不愿得官，欲得钱粮。 八月辛酉，惠、成进燕忄乇，忄乇左右知有谋，多不往，忄乇往如平时。
酒半，缚忄乇，忄乇从者无寸铁，且醉，皆就缚。
即日渡淮输款，以盱眙附卢鼓槌于泗州。
金兵至，开门接之，诸军不战皆降。
于是塞南门，开北门，导淮水以通泗之东西域焉。
卢鼓槌与惠释憾连姻，金官惠有加，俾专制河南，以拒大元。
自是金人窥淮东益急，朝廷调京湖制置司兵万人屯青平山以备全。
全得青报恸哭，力告大元大将，求南归，不许；断一指示归南必畔，许之。
承制授山东、淮南行省，得专制山东，而岁献金币。
十月丙辰，全与大元张宣差并通事数人至楚州，服大元衣冠，文移纪甲子而无号。
义深走金，安用杀林、德自赎。
丁巳，全邀青及张国明于淮阴，国明辞疾，青父子同至。
全推杀其子者郭统制斩之，又收田成瑶、田之昂、李英等八人下狱，云： 非朝廷杀我妻子，吾惟问汝。 李英，全腹心，狡而密，与李平皆山东胥吏。
全之乍逆乍顺，二人所教也。
平又数致全书至庙堂，以觇朝廷。
青缴所授檄于全曰： 我素推尊相公，岂肯为此！ 全亦恶青反覆。
辛酉，与登城南楼饮，杀青，驰骑往绐青妻，言青病，见与祷禳。
青妻至，尽杀之。
遂并青军，擢小校胡义为将，徙其半于涟、海。
绍定元年春，全厚募人为兵，不限南北，宋军多亡应之。
天长民保聚为十六砦，比岁失业，官振之，不能继，壮者皆就募。
射阳湖浮居数万家，家有兵仗，侵掠不可制，其豪周安民、谷汝砺、王十五长之，亦蜂结水砦，以观成败。
翟朝宗知扬州，权制置。
全厚赏捕赵邦永，邦永乃变名必胜。
全知东南利舟师，谋习水战，米商至，悉并舟籴之。留其柁工，一以教十。
又遣人泛江湖市桐油煔筏，厚募南匠，大治舭〈舟达〉船，自淮及海相望。
于是善湘禁桐油煔筏下江，严甚。
朝宗市煔木往扬州，善湘亦闻于朝，请以松木易留之。
全不得已，代以榆板，舟成多重滞。
六月，试舟射阳湖，善湘恐其乘便捣通、泰，亟牒池州求通、泰入湖之路。
七月壬辰，全使衍德提兵三万如海州。
乙未，全及杨氏大阅战舰于海洋。
八月，全趋青州，为严实及石小哥邀击，败走。
小哥，珪子也，遂夺青厓崮，据之，九月，全归海州，治舟益急，驱诸崮人习水。
十一月，全至楚州。
全山东经理未定，而岁贡于大元者不缺，故外恭顺于宋以就钱粮，往往贸贷输大元。
宋得少宽北顾之忧，遣饷不辍。
全纵游说于朝，不若复建山阳制置司。
全又与金合纵，约以盱眙与之，金亦遣靳经历者聘全，皆不遂。
二年四月，全以粮少为词，遣海舟自苏州洋入平江、嘉兴告籴，实欲习海道，觇畿甸也。
六月，全资淮安牛马〈马会〉赵五啸合亡命，杂北军分往盱眙略牛马。
九月，全往涟、海视战舰，阳言归东平葬方士许先生。
未几，还。
尝燕张国明等，忽曰： 我乃不忠不孝之人。 众曰： 节使何为有是言也？ 全曰： 縻费朝廷钱粮至多，乃杀许制置，不忠；我兄被人杀，不能报复，不孝。
二月二十五日事，吾之罪也。
十一月十三日事，谁之罪耶？ 盖指琸与夏全也。
全密遣军掠高邮、宝应、天长之间，知高邮军叶秀发遣宗雄武领民兵捍御，为贼所败。
三年二月壬寅，御前军器库火。
得纵火者，楚州军穆椿也。
全欲销宋兵备，故使椿行，且伏奸于外，谋入为乱，以不得入而止。
于是先朝兵甲尽丧。
椿临刑笑曰： 事济矣。 全欲先据扬州以渡江，分兵徇通、泰以趋海。
诸将皆曰： 通、泰，盐场在焉，莫若先取为家计，且使朝廷失盐利。 全欲朝廷不为备，且虽反而难遽绝钱粮，乃挟大元李、宋二宣差恫疑虚喝，而使国明达诸朝。而大元实未尝资全兵。
有识李宣差者，曰： 此青州卖药人也。 七月，召国明禀议，全以宝玉资其行，宾从所过，扬言： 李相公英略绝伦，其射五百步，朝廷莫若裂地王之，与增钱粮，使当边境。 遍馈要津，求主其说。
既见庙堂，以百口保全不叛。
八月，全将阅舟师，风不顺，焚香祷曰： 使全有天命，当反风。 语毕风反。
大阅数日。
会全籴麦舟过盐城县，朝宗嗾尉兵夺之。
全怒，以捕盗为名，庚午，水陆数万径捣盐城，戍将陈益、楼强皆遁，全入城据之。
知县陈遇逾城走，公私盐货皆没于全。
朝宗仓皇遣干官王节入盐城，恳全退师；又遣吏曾玠、李易入山阳，求杨氏里言之助，皆不答。
朝宗乃遣卞整领兵扼境。
全留郑祥、董友守盐城，提兵往楚。
整与遇麾军道左，击柝声诺。
全言于朝，称遣兵捕盗过盐城，令自弃城遁去，虑军民惊扰，未免入城安众。
乃加全两镇节，令释兵，命制置司干官耶律均往谕之。
全曰： 朝廷待我如小儿，啼则与果。 不受。
朝廷为罢朝宗，谋再用绍云，绍云辞以官卑不能制；命郑损，损辞。
通判扬州赵璥夫暂摄事。
全造舟益急，至发冢取煔板，炼铁钱为钉鞠，熬人脂捣油灰，列炬继晷，招沿海亡命为水手。
又绐璥夫以大元为词，邀增五千人钱粮，求誓书铁券。
朝廷犹遣饷不绝。
全得米，即自转输淮海入盐城以赡其众。
他军士见者曰： 朝廷惟恐贼不饱，我曹何力杀贼！ 射阳湖人至有 养北贼戕淮民 之语，闻者太息。
王十五附全，全又遣人以金牌诱胁周安民等，造浮梁于谕口，以便盐城来往；又开马攞港、寿河，引淮船入湖，为攻挠水砦计。
复言于制置司云： 全复归三年，淮甸宁息，虽荷大丞相力主安靖之说，深有覆护之恩，奈何赵制置、岳总管、二赵兄弟人自为政，使全难处！
全欲决定去就，亲往盐城存札。
若有疾全者、疑全者，如赵知府之辈，便可提兵决战。
如能灭全，高官重禄任彼取之，倘不能灭，方表全心。 善湘见之甚愤，范亦请调兵。
时弥远多在告，执政无可否，举朝率谓： 大丞相老于经纶，岂不善处？ 独参知政事郑清之深忧之，密与枢密袁韶、尚书范楷议，二人所见合。
清之乃约韶见帝，韶历言全状，帝有忧色。
清之即力赞讨全，帝意决。
清之退，以帝意告弥远，弥远意亦决。
乙巳，金字牌进善湘焕章阁学士、江淮制置大使，范直徽猷阁、知扬州、淮东安抚副使，葵直宝章阁、淮东提点刑狱兼知滁州，俱节制军马，全子才军器监簿、制置司参议官。
下诏曰：
君臣，天地之常经；刑赏，军国之大枋。
顺斯柔抚，逆则诛夷。
惟我朝廷兼爱南北，念山东之归附，即淮甸以绥来。
视尔遗黎，本吾赤子，故给资粮而脱之饿殍，赐爵秩而示以宠荣，坐而食者逾十年，惠而养之如一日，此更生之恩也，何负汝而反耶？
蠢兹李全，侪于异类，蜂屯蚁聚，初无横草之功；人面兽心，曷胜擢发之罪！缪为恭顺，公肆陆梁。
因馈饷之富，以啸集俦徒；挟品位之崇，以胁制官吏。凌蔑帅阃，杀逐边臣，虔刘我民，输掠其众。
狐假威以为畏己，犬吠主旁若无人。
姑务包含，愈滋猖獗，遽夺攘于盐邑，继掩袭于海陵，用怨酬恩，稔恶恣暴。
为封豕以洊食，贪婪无厌；怒螳螂而当车，灭亡可待。
故神人之共愤，岂覆载之所容！
舍是弗图，孰不可忍！
李全可削夺官爵，停给钱粮。
敕江、淮制臣，整诸军而讨伐；因朝野佥议，坚一意以剿除。
蔽自朕心，诞行天罚。
顾予众士，久衔激愤之怀；暨尔边氓，期洗沈冤之痛。
益勉思于奋厉，以共赴于功名。
凡曰胁从，举官效顺，当察情而宥过，庸加惠以褒忠。
爰饬邦条，式孚群听：应擒斩到全者，赏节度使，钱二十万，银绢二万匹；同谋人次第擢赏。
能取夺见占城壁者，州，除防御使；县，除团练使；将佐官民以次推赏。
逆全头目兵卒皆我遗黎，岂甘从叛？
谅由劫制，必非本心。
所宜去逆来降，并与原罪；若能立功效者，更加异赏。
郑衍德、国安用虽与逆全管兵，然屡效忠款，乃心本朝，冯垍、于世珍虽为逆全信用，然俱通古今，宜晓逆顺，如率众来降，当加擢用。
四方士人流落淮甸，一时陷贼，实非本心，如能相率来归，当与赦罪。
海州、涟水军、东海县等处有为逆全守城壁者，举城来降，当各推恩。
时青以忠守境，屡立骏功；彭义斌以忠拓境，大展皇略，亦为逆全谋害，俱加赠典，追封立庙。
噫，以威报虐，既有辞于苗民，惟断乃成，斯克平于淮、蔡。
布告中外，咸使闻知。
诏词，清之所代也。
促荆襄、淮西诸军赴援。
壬子，全兵突至湾头，璥夫恐，欲走，副都统丁胜劫阍者止之。
全攻城南门，都统赵胜自堡砦提劲弩赴大城注射，全稍退。
全遣刘全奄至堡砦西城下，欲夺之以瞰大城。
先是，赵胜屯西城，见濠浅，每曰： 设有寇至，未围大城，行袭堡砦，何可不备？ 盛暑中督军浚濠，人皆苦之，翟朝宗亦以为笑。
既浚，胜决新塘水注焉。
及是，刘全不能进，胜又浚市河，人尤谓不急。
全至，胜开水门纳贾舟千余艘，活者数千人，粮货不与焉。
时朝廷虽下诏讨全，而犹有内图战守、外用调停之说。
是日，璥夫得弥远书，许增万五千人粮，劝全归楚州。
璥夫亟遣刘易即全垒授全。
全笑曰： 丞相劝我归，丁都统与我战，非相绐耶？ 掷书不受，惟留省札。
璥夫始知全绐己，亟发牌印迓范。
癸丑，全塞泰州城濠。
于邦杰、宗雄武通全，戒守者无得发矢，俟薄城而蹙之，全得距堙。
宋济恐，令县尉某如全垒，全以增粮省檄示之，尉复出，献钱二百万以降。
乙卯，邦杰、雄武开门导全，济帅僚吏出迎。
全入坐郡治，济发帑出所献钱，全曰： 献者，献汝私藏耶？
若泰州府库，则我固有，何假汝献为！ 乃舍济佥判厅，入郡堂，尽收子女货币。
庚申，全闻范、葵既入，鞭衍德曰： 我计先取扬州渡江，尔曹劝我先取通、泰，今二赵入扬州矣，江其可渡耶？ 莫敢对。
既而曰： 今惟有径捣扬州耳。 甲子，全配兵守泰州，悉出众宜陵。
丙寅，至湾头立砦，据运河之冲。
使胡义将先锋骑驻平山堂，伺三城机便。
丁卯，全攻城东门不利，贼将张友呼城东请见葵，全隔濠立马相劳苦，葵切责之，全弯弓抽矢向葵而去。
戊辰，张琎、戴友龙、王铨、张青以天长制勇三军至，阻全不得前，遣人请援。
范、葵亲出堡塞西门，列陈待之，全不敢动，琎等乃入城。
庚午，全晨率步骑五千余攻堡塞西门，赵胜出兵，战不利，范、葵以兵益之。
全兵亦增，葵击却之。
辛未，贼引兵三万沿州城东向西门，李虎、赵必胜、张琎、崔福力战，自巳至申，全乃沿东门以归，丁胜、王鉴、于俊击走之。
襄兵万人至真州上坝，统制张达、监军张大连不设备，鱼贯而行。
全哨马帅田四击之为数截，歼者五千，达、大连死之；淮西援兵至，亦遇全统领桑青力战，城中俱不知也。
襄兵败，全凶焰益振，每曰： 我不要淮上州县，渡江浮海，径至苏、杭，孰能当我！ 甲戌，复引轻骑犯州城南门，且欲破堰泄濠水，统制陈达率劲弩射之，范、葵出军迎击，乃去。
是日，金玠等距淮安十里，焚全砦栅，全将刘全出战，玠军不利，退屯宝应。
全志吞三城，而兵每不得傅城下，宗雄武献全计曰： 城中素无薪，且储蓄为总所支借殆尽，若筑长围，三城自困。 乙亥，全悉众及驱乡农合数十万列砦围三城，制司总所粮援俱绝。
范、葵命三城诸门各出兵劫砦，举火为期，夜半纵兵冲击，歼贼甚众。
自是贼一意长围，以持久困官军，不复薄城。
戊寅，全张盖奏乐平山堂，布置筑围，指挥闲暇。
范、葵令诸门以轻兵牵制，亲帅将士出堡砦西，全分路鏖战，自辰至未，杀伤相当。
庚辰，范出师大战，玠等破全将张友于都仓，获粮船数十艘。
甲申，葵出战，贼大败。
四年正月辛卯，全兵浚围城堑，范、葵遣诸将出城东门掩击，全走土城，官军蹑之，蹂溺甚众。
是日，玠破全将郑祥，获粮百艘。
甲午，全兵千余犯州城东门，城中出兵应之，全即引去。
乙未，李虎出南门，杨义出东门，王鉴出西门，崔福出北门，各径扼贼围，开土城数处，范、葵提兵策应，全步骑数千出战，诸军奋击，俘馘甚众。
夜，贼复合所开城。
丁酉，赵胜遣统制陆昌、孙举立桥堡砦于北门，贼步骑分道来战，胜击退之。
范陈于西门，贼闭垒不出。
葵曰： 贼俟我收兵而出尔。 乃伏骑破垣门，收步卒诱之。
贼兵数千果趋濠侧，虎力战，城上矢石雨注，贼退。
有顷，贼别队自东北驰至，范、葵挥步骑夹浮桥、吊桥并出，为三迭陈以待之，自巳至未，贼与大战；别遣虎、显广、必胜、义以马步五百出贼背，而葵帅轻兵横冲之，三道夹击，用范所制长枪，果大利，贼败走。
翼日，全遣步卒三百余向城西门，乍进乍退，以诱扬州兵，复驱壮丁增濠面，培鹿角。
范、葵遣骑将出，夹城东西牵制之，亲出州城西门，分三道以进，贼望风溃，乃募勇力赍薪炮，焚其楼橹十余。
贼自平山堂麾骑下救，道遇于俊军而归。
始，全反计虽成，然多顾忌，且惧其党不皆从逆。
边陲好进喜事者，欲挟贼为重，或阴赞之，谓激作愈甚，朝廷愈畏，则钱粮愈增，又许身任调停之责。
故全兵将举而张国明先召，全之托词陈遇弃城，及归过三赵图己，盖成谋也。
及三赵用，宋师集，诸阃易，国明沮，削全官爵，罢支钱粮，攻城不得，欲战不利，全始自悔，忽忽不乐。
或令左右抱其臂曰： 是我手否？ 人皆怪之。
时正月望，城中放灯张乐，姑示整暇。
全见之。亦往海陵载妓女，张灯平山堂，矫情自肆。
是晚，燕大元宣差，宣差激全曰： 相公服饰器用多南方物，乃心终在南耳！ 全乃取诰敕，朝服南向，历述平生梗概，再拜褫服，焚之，叹曰： 国明误我。 泪下如雨，抆泪就坐强欢。
有朐山于道士者，老矣，全迎致之，初见全即叹曰： 我业债合在此亻赏耶？ 占事多验，尊为军师。
及见全焚诰命，谓人曰： 相公死明日，我死今日矣！ 人问之，曰： 朝廷以安抚、提刑讨逆，然为逆者，节度使也。岂有安抚、提刑能擒节度使哉？
诰敕既焚，则一贼尔。盗固安抚、提刑所得捕，不死何为！ 入见全曰： 相公明日出帐门必死。 全怒以为厌己，斩之。
范、葵夜议诰朝所向，葵曰： 东向利，不如出东门。 范曰： 西出尝不利，贼必见易，因其所易而图之，必胜。
不如出堡塞西门。 壬寅，全置酒高会平山堂，有堡塞候卒识其枪垂双拂为号，以报。
范喜谓葵曰： 此贼勇而轻，若果出，必成擒矣。 乃悉精锐数千而西，取官军素为贼所易者，张其旗帜以易之。全望见，喜谓宣差曰： 看我扫南军。 官军见贼突斗而前，亦不知其为全也。
范麾军并进，葵亲搏战，诸军争奋。
贼始疑非前日军，欲走入土城，李虎军已塞其瓮门。
全窘，从数十骑北走，葵率诸将以制勇、宁淮军蹙之，贼趋新塘。
新塘自决水后，淖深数尺，会久晴，浮战尘如燥壤，全骑陷淖不能拔。
制勇军奋长枪三十余乱刺之，全曰： 无杀我，我乃头目。 先是，令诸阵上，众获头目无得争以为献，故群卒碎其尸，而分其鞍马器甲，并杀三十余人，类非卒伍，俱不暇问。
甲辰，贼军全椒人周海请降，报全已杀，余党议溃去。
未几，闻安用叹恨饮泣，初议推一人为首，以竟其逆，莫肯相下，欲还淮安奉杨氏主之。
范夜上捷书制置司，议翼日追贼。
乙巳早，安用引五百骑径南门趋湾头，范伏弩射之，贼呼曰： 尔襄阳援兵已败走，汝知之乎？ 城中应曰： 汝李全已为戮，汝何不降？ 贼不应，诸将欲追贼，范惧有伏兵，先分兵烧围城楼橹，夜半火光烛天，命东南诸门皆出兵，范、葵继提精兵进。
四鼓，贼大溃。丙午黎明，葵追及贼于湾头，一战又破之，俘斩及夺回粮畜蔽野。
别将追至大仪，不及。
葵使人瘗新塘骸骨，得左掌无一指，盖全支解也。
先是，全乞灵茅司徒庙无应，全怒，断神像左臂。
或梦神告曰： 全伤我，全死亦当如我。 至是果然。
扬州平，善湘以露布上，帝惊喜，太后举手加额。
国明辈惧祸及己，唱论云全未死，至有资游士吴大理等助煽之。
及泰州凯奏继上，浮言始定。
朝中皆拟随表入贺，弥远以小寇就平，谢止之。
甲寅，善湘来犒师。
二月，命胡颖部所获贼酋二十人献俘于朝，且定奇功二十有九人及其余，促行赏；又遣赵楷往禀庙算。
三月庚寅，祃祭，有枭鸣于牙，占之吉，别遣全子才率王旻等将万五千人，与于玠掎角取盐城。
癸巳，步骑十万发扬州，留胜权守。
庚子，盐城贼董友、王海以兵围卞整砦，玠击却之。
癸卯，遣总辖韩亮、戚永升率多桨船及民船四百入射阳湖，击贼于谕口。
丁未，亮破贼于崔沟。
己酉，范、葵分兵进至平河桥，剿贼甚多。
壬子，玠、整败贼将王国兴于冈门，斩首千级。
四月丁巳，败贼于十里亭，贼兵争门，坠濠如蚁。
庚申，别将范胜、赵兴破贼砦于寿河，拔农民胁从者万家。
壬戌，范、葵遣诸军薄淮安城下，贼大败，死者万余，焚二千家，城中哭声振天。
甲子，子才自他道进攻，贼将董友拒之，大战于港口，败之。
庚辰，舟师过涟水，战胜，达淮安。
五月丙戌朔，天大雾，官兵攻上城，贼守者尚卧，仓皇起斗。
官军互踏肩为梯，前者或坠，后者继至，自丑至未，五城俱破，斩首数千级，生擒数百人。
兵士有故隶楚州左右军者，家属数为贼虐，至是泄愤，无老幼皆杀之，烧砦栅万余家，腥焰蔽天。
余寇争桥入大城，重濠皆满。
淮北贼归赴援，舟师又剿击，焚其水栅，夷五城余址，贼始惧。
己亥，子才率赵必胜、王旻军移砦西门，道遇贼大战，至夜不解。子才为锐阵左右救，乃胜。
杨氏谕郑衍德等曰： 二十年梨花枪，天下无敌手，今事势已去，撑拄不行。
汝等未降者，以我在故尔。
杀我而降，汝必不忍。
若不图我，人谁纳降？
今我欲归老涟水，汝等宜告朝廷，本欲图我来降，为我所觉，已驱之过淮矣。
以此请降可乎？ 众曰： 诺。 翼日，杨氏绝淮而去。贼党即遣伪计议冯垍、潘于款于军门，范等密闻于朝，朝论不可，范曰： 若明谕朝旨，是坚贼志，不如阳许以误之，我自为必讨之计。 乃遣范用吉入城谕贼曰： 朝廷已许纳降，但令安抚交过北军。 衍德等遣潘于随用吉报谢，许献玉带、犒军黄金四千两。
范曰： 我欲款贼，贼更来款我。 于归，郑衍德等自知降亦不免，始送款于金。
至是，金遣其副统军许奕、万户兀林答以其京东元帅牒来言曰： 此贼不降，能为两国患，请与大国夹攻之，各勿受降。 范怪其来无故，而难于阴绝，遣王贵报之，不从其请。
六月己未，大战于河西三砦，贼大败，杨氏归涟水。
壬戌，贼先遣妻孥过淮，军争欲往，斩之不能禁，反有起杀头目者。
甲子，复大战，淮安遂平。
议乘胜复淮阴，兵未行，淮阴降金。
继得探报云：宋师迟一宿攻城，淮安亦为金有矣。
于是全所据州悉平。
杨氏窜归山东，又数年而后毙。
全之寇泰州，官属十有九人皆迎降，独教授高梦月不污，诏赠三官。
全子坛。
