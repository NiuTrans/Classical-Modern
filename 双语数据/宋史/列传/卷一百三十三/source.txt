胡铨，字邦衡，庐陵人。
建炎二年，高宗策士淮海，铨因御题问 治道本天，天道本民 ，答云： 汤、武听民而兴，桀、纣听天而亡。
今陛下起干戈锋镝间，外乱内讧，而策臣数十条，皆质之天，不听于民。 又谓： 今宰相非晏殊，枢密、参政非韩琦、杜衍、范仲淹。 策万余言，高宗见而异之，将冠之多士，有忌其直者，移置第五。
授抚州军事判官，未上，会隆祐太后避兵赣州，金人蹑之，铨以漕檄摄本州幕，募乡丁助官军捍御，第赏转承直郎。
丁父忧，从乡先生萧楚学《春秋》。
绍兴五年，张浚开督府，辟湖北仓属，不赴。
有诏赴都堂审察，兵部尚书吕祉以贤良方正荐，赐对，除枢密院编修官。
八年，宰臣秦桧决策主和，金使以 诏谕江南 为名，中外汹汹。
铨抗疏言曰：
臣谨案，王伦本一狎邪小人，市井无赖，顷缘宰相无识，遂举以使虏。
专务诈诞，欺罔天听，骤得美官，天下之人切齿唾骂。
今者无故诱致虏使，以 诏谕江南 为名，是欲臣妾我也，是欲刘豫我也。
刘豫臣事丑虏，南面称王，自以为子孙帝王万世不拔之业，一旦豺狼改虑，捽而缚之，父子为虏。
商鉴不远，而伦又欲陛下效之。
夫天下者祖宗之天下也，陛下所居之位，祖宗之位也。奈何以祖宗之天下为金虏之天下，以祖宗之位为金虏藩臣之位！
陛下一屈膝，则祖宗庙社之灵尽污夷狄，祖宗数百年之赤子尽为左衽，朝廷宰执尽为陪臣，天下士大夫皆当裂冠毁冕，变为胡服。
异时豺狼无厌之求，安知不加我以无礼如刘豫也哉？
夫三尺童子至无识也，指犬豕而使之拜，则怫然怒。
今丑虏则犬豕也，堂堂大国，相率而拜犬豕，曾童孺之所羞，而陛下忍为之耶？
伦之议乃曰： 我一屈膝则梓宫可还，太后可复，渊圣可归，中原可得。 呜呼！
自变故以来，主和议者谁不以此说啖陛下哉！
然而卒无一验，则虏之情伪已可知矣。
而陛下尚不觉悟，竭民膏血而不恤，忘国大仇而不报，含垢忍耻，举天下而臣之甘心焉。
就令虏决可和，尽如伦议，天下后世谓陛下何如主？
况丑虏变诈百出，而伦又以奸邪济之，梓宫决不可还，太后决不可复，渊圣决不可归，中原决不可得，而此膝一屈不可复伸，国势陵夷不可复振，可为痛哭流涕长太息矣！
向者陛下间关海道，危如累卵，当时尚不忍北面臣虏，况今国势稍张，诸将尽锐，士卒思奋。
只如顷者丑虏陆梁，伪豫入寇，固尝败之于襄阳，败之于淮上，败之于涡口，败之于淮阴，校之往时蹈海之危，固已万万，偿不得已而至于用兵，则我岂遽出虏人下哉？
今无故而反臣之，欲屈万乘之尊，下穹庐之拜，三军之士不战而气已索。
此鲁仲连所以义不帝秦，非惜夫帝秦之虚名，惜天下大势有所不可也。
今内而百官，外而军民，万口一谈，皆欲食伦之肉。
谤议汹汹，陛下不闻，正恐一旦变作，祸且不测。
臣窃谓不斩王伦，国之存亡未可知也。
虽然，伦不足道也，秦桧以腹心大臣而亦为之。
陛下有尧、舜之资，桧不能致君如唐、虞，而欲导陛下为石晋，近者礼部侍郎曾开等引古谊以折之，桧乃厉声责曰： 侍郎知故事，我独不知！ 则桧之遂非愎谏，已自可见，而乃建白令台谏、侍臣佥议可否，是盖畏天下议己，而令台谏、侍臣共分谤耳。
有识之士皆以为朝廷无人，吁，可惜哉！
孔子曰： 微管仲，吾其被发左衽矣。 夫管仲，霸者之佐耳，尚能变左衽之区，而为衣裳之会。
秦桧，大国之相也，反驱衣冠之俗，而为左衽之乡。
则桧也不唯陛下之罪人，实管仲之罪人矣。
孙近傅会桧议，遂得参知政事，天下望治有如饥渴，而近伴食中书，漫不敢可否事。
桧曰虏可和，近亦曰可和；桧曰天子当拜，近亦曰当拜。
臣尝至政事堂，三发问而近不答，但曰： 已令台谏、侍从议矣。 呜呼！
参赞大政，徒取充位如此。
有如虏骑长驱，尚能折冲御侮耶？
臣窃谓秦桧、孙近亦可斩也。
臣备员枢属，义不与桧等共戴天，区区之心，愿断三人头，竿之藁街，然后羁留虏使，责以无礼，徐兴问罪之师，则三军之士不战而气自倍。
不然，臣有赴东海而死尔，宁能处小朝廷求活邪！
书既上，桧以铨狂妄凶悖，鼓众劫持，诏除名，编管昭州，仍降诏播告中外。
给、舍、台谏及朝臣多救之者，桧迫于公论，乃以铨监广州盐仓。
明年，改签书威武军判官。
十二年，谏官罗汝楫劾铨饰非横议，诏除名，编管新州。
十八年，新州守臣张棣讦铨与客唱酬，谤讪怨望，移谪吉阳军。
二十六年，桧死，铨量移衡州。
铨之初上书也，宜兴进士吴师古鋟木传之，金人募其书千金。
其谪广州也，朝士陈刚中以启事为贺。其谪新州也，同郡王延珪以诗赠行。
皆为人所讦，师古流袁州，廷珪流辰州，刚中谪知虔州安远县，遂死焉。
三十一年，铨得自便。
孝宗即位，复奉议郎、知饶州。
召对，言修德、结民、练兵、观衅，上曰： 久闻卿直谅。 除吏部郎官。
隆兴元年，迁秘书少监，擢起居郎，论史官失职者四：一谓记注不必进呈，庶人主有不观史之美；二谓唐制二史立螭头之下，今在殿东南隅，言动未尝得闻；三谓二史立后殿，而前殿不立，乞于前后殿皆分日侍立；四谓史官欲其直前，而阁门以未尝预牒，以今日无班次为辞。
乞自今直前言事，不必预牒阁门，及以有无班次为拘。
诏从之。
兼侍讲、国史院编修官。
因讲《礼记》，曰： 君以礼为重，礼以分为重，分以名为重，愿陛下无以名器轻假人。 
又进言乞都建康，谓： 汉高入关中，光武守信都。大抵与人斗，不搤其亢，拊其背，不能全胜。
今日大势，自淮以北，天下之亢与背也，建康则搤之拊之之地也。
若进据建康，下临中原，此高、光兴王之计也。 
诏议行幸，言者请纾其期，遂以张浚视师图恢复，侍御史王十朋赞之。
克复宿州，大将李显忠私其金帛，且与邵宏渊忿争，军大溃。
十朋自劾。
上怒甚，铨上疏愿毋以小衄自沮。
时旱蝗、星变，诏问政事阙失，铨应诏上书数千言，始终以《春秋》书灾异之法，言政令之阙有十，而上下之情不合亦有十，且言： 尧、舜明四目，达四聪，虽有共、鲧，不能塞也。
秦二世以赵高为腹心，刘、项横行而不得闻；汉成帝杀王章，王氏移鼎而不得闻；灵帝杀窦武、陈蕃，天下横溃而不得闻；梁武信朱异，侯景斩关而不得闻；隋炀帝信虞世基，李密称帝而不得闻；唐明皇逐张九龄，安、史胎祸而不得闻。
陛下自即位以来，号召逐客，与臣同召者张焘、辛次膺、王大宝、王十朋，今焘去矣，次膺去矣，十朋去矣，大宝又将去，惟臣在尔。
以言为讳，而欲塞灾异之源，臣知其必不能也。 
铨又言： 昔周世宗为刘旻所败，斩败将何徽等七十人，军威大震，果败旻，取淮南，定三关。
夫一日戮七十将，岂复有将可用？
而世宗终能恢复，非庸懦者去，则勇敢者出耶！
近宿州之败，士死于敌者满野，而败军之将以所得之金赂权贵以自解，上天见变昭然，陛下非信赏必罚以应天不可。 其论纳谏曰： 今廷臣以箝默为贤，容悦为忠。
驯至兴元之幸，所谓 一言丧邦 。 上曰： 非卿不闻此。 
金人求成，铨曰： 金人知陛下锐意恢复，故以甘言款我，愿绝口勿言 和 字。 上以边事全倚张浚，而王之望、尹穑专主和排浚，铨廷责之。
兼权中书舍人、同修国史。
张浚之子栻赐金紫，铨缴奏之，谓不当如此待勋臣子。
浚雅与铨厚，不顾也。
十一月，诏以和戎遣使，大询于庭，侍从、台谏预议者凡十有四人。
主和者半，可否者半，言不可和者铨一人而已，乃独上一议曰： 京师失守自耿南仲主和，二圣播迁自何主和，维扬失守自汪伯彦、黄潜善主和，完颜亮之变自秦桧主和。
议者乃曰： 外虽和而内不忘战。
此向来权臣误国之言也。
一溺于和，不能自振，尚能战乎？ 除宗正少卿，乞补外，不许。
先是，金将蒲察徒穆、大周仁以泗州降，萧琦以军百人降，诏并为节度使。
铨言： 受降古所难，六朝七得河南之地，不旋踵而皆失；梁武时侯景以河南来奔，未几而陷台城；宣、政间郭药师自燕云来降，未几为中国患。
今金之三大将内附，高其爵禄，优其部曲，以系中原之心，善矣。
然处之近地，万一包藏祸心，或为内应，后将噬脐，愿勿任以兵柄，迁其众于湖、广以绝后患。 
二年，兼国子祭酒，寻除权兵部侍郎。
八月，上以灾异避殿减膳，诏廷臣言阙政急务。
铨以振灾为急务，议和为阙政，其议和之书曰：
自靖康迄今凡四十年，三遭大变，皆在和议，则丑虏之不可与和，彰彰然矣。
肉食鄙夫，万口一谈，牢不可破。
非不知和议之害，而争言为和者，是有三说焉：曰偷懦，曰苟安，曰附会。偷懦则不知立国，苟安则不戒鸩毒，附会则觊得美官，小人之情状具于此矣。
今日之议若成，则有可吊者十；若不成，则有可贺者亦十。
请为陛下极言之。何谓可吊者十？
真宗皇帝时，宰相李沆谓王旦曰： 我死，公必为相，切勿与虏讲和。
吾闻出则无敌国外患，如是者国常亡，若与虏和，自此中国必多事矣。 旦殊不以为然。
既而遂和，海内乾耗，旦始悔不用文靖之言。
此可吊者一也。
中原讴吟思归之人，日夜引领望陛下拯溺救焚，不啻赤子之望慈父母，一与虏和，则中原绝望，后悔何及。
此可吊者二也。
海、泗今日之藩篱咽喉也，彼得海、泗，且决吾藩篱以瞰吾室，扼吾咽喉以制吾命，则两淮决不可保。
两淮不保，则大江决不可守，大江不守，则江、浙决不可安。
此可吊者三也。
绍兴戊午，和议即成，桧建议遣二三大臣如路允迪等，分往南京等州交割归地。
一旦叛盟，劫执允迪等，遂下亲征之诏，虏复请和。
其反覆变诈如此，桧犹不悟，奉之如初，事之愈谨，赂之愈厚，卒有逆亮之变，惊动辇毂。
太上谋欲入海，行朝居民一空，覆辙不远，忽而不戒，臣恐后车又将覆也。
此可吊者四也。
绍兴之和，首议决不与归正人，口血未干，尽变前议。
凡归正之人一切遣还，如程师回、赵良嗣等聚族数百，几为萧墙忧。
今必尽索归正之人，与之则反侧生变，不与则虏决不肯但已。
夫反侧则肘腋之变深，虏决不肯但已，则必别起衅端，猝有逆亮之谋，不知何以待之。
此可吊者五也。
自桧当国二十年间，竭民膏血以饵犬羊，迄今府库无旬月之储，千村万落生理萧然，重以蝗虫水潦。
自此复和，则蠹国害民，殆有甚焉者矣。
此可吊者六也。
今日之患，兵费已广，养兵之外又增岁币，且少以十年计之，其费无虑数千亿。
而岁币之外，又有私觌之费；私觌之外，又有贺正、生辰之使；贺正、生辰之外，又有泛使。
一使未去，一使复来，生民疲于奔命，帑廪涸于将迎，瘠中国以肥虏，陛下何惮而为之。
此其可吊者七也。
侧闻虏人嫚书，欲书御名，欲去国号 大 字，欲用再拜。
议者以为繁文小节不必计较，臣切以为议者可斩也。
夫四郊多垒，卿大夫之辱；楚子问鼎，义士之所深耻； 献纳 二字，富弼以死争之。
今丑虏横行与多垒孰辱？
国号大小与鼎轻重孰多？ 献纳 二字与再拜孰重？
臣子欲君父屈己以从之，则是多垒不足辱，问鼎不必耻， 献纳 不必争。
此其可吊者八也。
臣恐再拜不已必至称臣，称臣不已必至请降，请降不已必至纳土，纳土不已必至衔壁，衔壁不已必至舆榇，舆榇不已必至如晋帝青衣行酒然后为快。
此其可吊者九也。
事至于此，求为匹夫尚可得乎？
此其可吊者十也。
窃观今日之势，和决不成，傥乾刚独断，追回使者魏杞、康湑等，绝请和之议以鼓战士，下哀痛之诏以收民心，天下庶乎其可为矣。
如此则有可贺者亦十：省数千亿之岁币，一也；专意武备，足食足兵，二也；无书名之耻，三也；无去 大 之辱，四也；无再拜之屈，五也；无称臣之忿，六也；无请降之祸，七也；无纳土之悲，八也；无衔璧、舆榇之酷，九也；无青衣行酒之冤，十也。
去十吊而就十贺，利害较然，虽三尺童稚亦知之，而陛下不悟。
《春秋左氏》谓无勇者为妇人，今日举朝之士皆妇人也。
如以臣言为不然，乞赐流放窜殛，以为臣子出位犯分之戒。
自符离之败，朝论急于和戎，弃唐、邓、海、泗四州与虏矣。
金又欲得商、秦地，邀岁币，留使者魏杞，分兵攻淮。
以本职措置浙西、淮东海道。
时金使仆散忠义、纥石烈志宁之兵号八十万，刘宝弃楚州，王彦弃昭关，濠、滁皆陷。
惟高邮守臣陈敏拒敌射阳湖，而大将李宝预求密诏为自安计，拥兵不救。
铨劾奏之，曰： 臣受诏令范荣备淮，李宝备江，缓急相援。
今宝视敏弗救，若射阳失守，大事去矣。 宝惧，始出师掎角。
时大雪，河冰皆合，铨先持铁锤锤冰，士皆用命，金人遂退。
久之，提举太平兴国宫。
乾道初，以集英殿修撰知漳州，改泉州。
趣奏事，留为工部侍郎。
入对，言： 少康以一旅复禹绩，今陛下富有四海，非特一旅，而即位九年，复禹之效尚未赫然。 又言： 四方多水旱，左右不以告，谋国者之过也，宜令有司速为先备。 乞致仕。
七年，除宝文阁待制，留经筵。
求去，以敷文阁直学士与外祠。
陛辞，犹以归陵寝、复故疆为言，上曰： 朕志也。 且问今何归，铨曰： 归庐陵，臣向在岭海尝训传诸经，欲成此书。 特赐通天犀带以宠之。
铨归，上所著《易》、《春秋》、《周礼》、《礼记解》，诏藏秘书省。
寻复元官，升龙图阁学士、提举太平兴国宫，转提举玉隆万寿宫，进端明殿学士。
六年，召归经筵，铨引疾力辞。
十八年卒。
赵开，字应祥，普州安居人。
登元符三年进士第。
大观二年，权辟廱正。
用举者改秩，即尽室如京师，买田尉氏，与四方贤俊游，因诇知天下利病所当罢行者。
如是七年，慨然有通变救弊志。
宣和初，除礼制局校正检阅官。数月局罢，出知鄢陵县。
七年，除讲议司检详官。
开善心计，自检详罢，除成都路转运判官，遂奏罢宣和六年所增上供认额纲布十万匹，减绵州下户支移利州水脚钱十分之三，又减蒲江六井元符至宣和所增盐额，列其次第，谓之 鼠尾帐 ，揭示乡户岁时所当输折科等实数，俾人人具晓，乡胥不得隐匿窜寄。
尝言： 财利之源当出于一，祖宗朝天下财计尽归三司，诸道利源各归漕计，故官省事理。
并废以还，漕司则利害可以参究，而无牵掣窒碍之患矣。 因指陈榷茶、买马五害，大略谓： 黎州买马，嘉祐岁额才二千一百余。
自置司榷茶，岁额四千，且获马兵逾千人，犹不足用，多费衣粮，为一害。
嘉祐以银绢博马，价皆有定。
今长吏旁缘为奸，不时归货，以空券给夷人，使待资次，夷人怨恨，必生边患，为二害。
初置司榷茶，借本钱于转运司五十二万缗，于常平司二十余万缗。
自熙宁至今几六十年，旧所借不偿一文，而岁借乃准初数，为三害。
榷茶之初，预俵茶户本钱，寻于数外更增和买，或遂抑预俵钱充和买，茶户坐是破产，而官买岁增。茶日滥杂，官茶既不堪食，则私贩公行，刑不能禁，为四害。
承平时，蜀茶之入秦者十几八九，犹患积压难售。
今关、陇悉遭焚荡，仍拘旧额，竟何所用？
茶兵官吏坐縻衣粮，未免科配州县，为五害。
请依嘉祐故事，尽罢榷茶，仍令转运司买马，即五害并去，而边患不生。
如谓榷茶未可遽罢，亦宜并归转运司，痛减额以苏茶户，轻立价以惠茶商，如此则私贩必衰，盗贼消弭，本钱既常在，而息钱自足。 
朝廷是其言，即擢开都大提举川、陕茶马事，使推行之。
时建炎二年也。
于是大更茶马之法，官买官卖茶并罢，参酌政和二年东京都茶务所创条约，印给茶引，使茶商执引与茶户自相贸易。
改成都旧买卖茶场为合同场买引所，仍于合同场置茶市，交易者必由市，引与茶必相随。
茶户十或十五共为一保，并籍定茶铺姓名，互察影带贩鬻者。凡买茶引，每一斤春为钱七十，夏五十，旧所输市例头子钱并依旧。
茶所过每一斤征一钱，住征一钱半。
其合同场监官除验引、秤茶、封记、发放外，无得干预茶商、茶户交易事。
旧制买马及三千匹者转一官，比但以所买数推赏，往往有一任转数官者。
开奏： 请推赏必以马到京实收数为格，或死于道，黜降有差。 比及四年冬，茶引收息至一百七十余万缗，买马乃逾二万匹。
张浚以知枢密院宣抚川蜀，素知开善理财，即承制以开兼宣抚处置使司随军转运使，专一总领四川财赋。
开见浚曰： 蜀之民力尽矣，锱铢不可加，独榷货稍存赢余，而贪猾认为己有，互相隐匿。
惟不恤怨詈，断而敢行，庶可救一时之急。 
浚锐意兴复，委任不疑，于是大变酒法，自成都始。
先罢公使卖供给酒，即旧扑买坊场所置隔槽，设官主之，曲与酿具官悉自买，听酿户各以米赴官场自酿，凡一石米输三千，并头子杂用等二十二。
其酿之多寡，惟钱是视，不限数也。
明年，遂遍四路行其法。
又法成都府法，于秦州置钱引务，兴州鼓铸铜钱，官卖银绢，听民以钱引或铜钱买之。
凡民钱当入官者，并听用引折纳，官支出亦如之。
民私用引为市，于一千并五百上许从便增高其直，惟不得减削。
法既流通，民以为便。
初，钱引两料通行才二百五十万有奇，至是添印至四千一百九十余万，人亦不厌其多，价亦不削。
宣司获伪引三十万，盗五十人，浚欲从有司议当以死，开白浚曰： 相君误矣。
使引伪，加宣抚使印其上即为真。
黥其徒使治币，是相君一日获三十万之钱，而起五十人之死也。 浚称善，悉如开言。
最后又变盐法，其法实视大观东南、东北盐钞条约，置合同场盐市，与茶法大抵相类。
盐引每一斤纳钱二十五，土产税有增添等共纳九钱四分，所过每斤征钱七分，住征一钱五分，若以钱引折纳，别输称提勘合钱共六十。
初变榷法，怨詈四起，至是开复议更盐法，言者遂奏其不便，乞罢之以安远民，且曰： 如谓大臣建请，务全事体，必须更制，即乞札与张浚照会。 诏以其章示浚，浚不为变。
时浚荷重寄，治兵秦川，经营两河，旬犒月赏，期得士死力，费用不赀，尽取办于开，开悉知虑于食货，算无遗策，虽支费不可计，而赢赀若有余。
吴玠为四川宣抚副使，专治战守，于财计盈虚未尝问，惟一切以军期趣办，与开异趣。
玠数以饷馈不继诉于朝，开亦自劾老惫，丐去。
朝廷未许，乃特置四川安抚制置大使之名，命席益为之。
益前执政，诏位宣抚司上，朝论恐未安，仍诏张浚视师荆、襄、川、陕。
六年，罢绵州宣抚司，玠仍以宣抚治兵事，军马听玠移拨，钱物则委开拘收。
寻除开徽猷阁待制，加玠两镇节钺。
复降旨，都转运使不当与四路漕臣同系衔，成都、潼川两路漕臣与都转运使坐应副军支钱物愆期，各贬二秩。
朝廷故抑扬之，使之交解间隙、趣办饷馈也。
而开复与席益不和，抗疏乞将旧来宣抚司年计应副军期，不许他司分擘支用。又指陈宣抚司截都漕运司钱，就果、阆籴米非是。
又言应副吴玠军须，绍兴四年总为钱一千九百五十五万七千余缗，五年视四年又增四百二十万五千余缗。
蜀今公私俱困，四向无所取给，事属危急，实甚可忧，气许以茶马司奏计诣阙下，尽所欲言。
朝廷既知开与玠及席益有隙，乃诏开赴行在，以李迨代之。
会疾作不行，提举江州太平观。
七年，复右文殿修撰、都大主管川陕茶马。
开已病，累疏丐去，诏从所乞，提举太平观。
十一年卒。
