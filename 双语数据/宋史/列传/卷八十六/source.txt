王安石，字介甫，抚州临川人。
父益，都官员外郎。
安石少好读书，一过目终身不忘。
其属文动笔如飞，初若不经意，既成，见者皆服其精妙。
友生曾巩携以示欧阳修，修为之延誉。
擢进士上第，签书淮南判官。
旧制，秩满许献文求试馆职，安石独否。
再调知鄞县，起堤堰，决陂塘，为水陆之利；贷谷与民，出息以偿，俾新陈相易，邑人便之。
通判舒州。
文彦博为相，荐安石恬退，乞不次进用，以激奔竞之风。
寻召试馆职，不就。
修荐为谏官，以祖母年高辞。
修以其须禄养言于朝，用为群牧判管，请知常州。
移提点江东刑狱，入为度支判官，时嘉祐三年也。
安石议论高奇，能以辨博济其说，果于自用，慨然有矫世变俗之志。
于是上万言书，以为： 今天下之财力日以困穷，风俗日以衰坏，患在不知法度，不法先王之政故也。
法先王之政者，法其意而已。
法其意，则吾所改易更革，不至乎倾骇天下之耳目，嚣天下之口，而固已合先王之政矣。
因天下之力以生天下之财，取天下之财以供天下之费，自古治世，未尝以财不足为公患也，患在治财无其道尔。
在位之人才既不足，而闾巷草野之间亦少可用之才，社稷之托，封疆之守，陛下其能久以天幸为常，而无一旦之忧乎？
愿监苟且因循之弊，明诏大臣，为之以渐，期合于当世之变。
臣之所称，流俗之所不讲，而议者以为迂阔而熟烂者也。 后安石当国，其所注措，大抵皆祖此书。
俄直集贤院。
先是，馆阁之命屡下，安石屡辞；士大夫谓其无意于世，恨不识其面，朝廷每欲俾以美官，惟患其不就也。
明年，同修起居注，辞之累日。
阁门吏赍敕就付之，拒不受；吏随而拜之，则避于厕；吏置敕于案而去，又追还之；上章至八九，乃受。
遂知制诰，纠察在京刑狱，自是不复辞官矣。
有少年得斗鹑，其侪求之不与，恃与之昵辄持去，少年追杀之。
开封当此人死，安石驳曰： 按律，公取、窃取皆为盗。
此不与而彼携以去，是盗也；追而杀之，是捕盗也，虽死当勿论。 遂劾府司失入。
府官不伏，事下审刑、大理，皆以府断为是。
诏放安石罪，当诣阁门谢。安石言： 我无罪。 不肯谢。
御史举奏之，置不问。
时有诏舍人院无得申请除改文字，安石争之曰： 审如是，则舍人不得复行其职，而一听大臣所为，自非大臣欲倾侧而为私，则立法不当如此。
今大臣之弱者不敢为陛下守法；而强者则挟上旨以造令，谏官、御史无敢逆其意者，臣实惧焉。 语皆侵执政，由是益与之忤。
以母忧去，终英宗世，召不起。
安石本楚士，未知名于中朝，以韩、吕二族为巨室，欲借以取重。
乃深与韩绛、绛弟维及吕公著交，三人更称扬之，名始盛。
神宗在藩邸，维为记室，每讲说见称，维曰： 此非维之说，维之友王安石之说也。 及为太子庶子，又荐自代。
帝由是想见其人，甫即位，命知江宁府。
数月，召为翰林学士兼侍讲。
熙宁元年四月，始造朝。
入对，帝问为治所先，对曰： 择术为先。 帝曰： 唐太宗何如？ 曰： 陛下当法尧、舜，何以太宗为哉？
尧、舜之道，至简而不烦，至要而不迂，至易而不难。
但末世学者不能通知，以为高不可及尔。 帝曰： 卿可谓责难于君，朕自视眇躬，恐无以副卿此意。
可悉意辅朕，庶同济此道。 
一日讲席，群臣退，帝留安石坐，曰： 有欲与卿从容论议者。 因言： 唐太宗必得魏征，刘备必得诸葛亮，然后可以有为，二子诚不世出之人也。 安石曰： 陛下诚能为尧，舜，则必有皋、夔、稷、禼；诚能为高宗，则必有傅说。
彼二子皆有道者所羞，何足道哉？
以天下之大，人民之众，百年承平，学者不为不多。
然常患无人可以助治者，以陛下择术未明，推诚未至，虽有皋、夔、稷、禼、傅说之贤，亦将为小人所蔽，卷怀而去尔。 帝曰： 何世无小人，虽尧、舜之时，不能无四凶。 安石曰： 惟能辨四凶而诛之，此其所以为尧、舜也。
若使四凶得肆其谗慝，则皋、夔、稷、禼亦安肯苟食其禄以终身乎？ 
登州妇人恶其夫寝陋，夜以刃斮之，伤而不死。
狱上，朝议皆当之死，安石独援律辨证之，为合从谋杀伤，减二等论。
帝从安石说，且著为令。
二年二月，拜参知政事。
上谓曰： 人皆不能知卿，以为卿但知经术，不晓世务。 安石对曰： 经术正所以经世务，但后世所谓儒者，大抵皆庸人，故世俗皆以为经术不可施于世务尔。 上问： 然则卿所施设以何先？ 安石曰： 变风俗，立法度，正方今之所急也。 上以为然。
于是设制置三司条例司，令判知枢密院事陈升之同领之。
安石令其党吕惠卿预其事。
而农田水利、青苗、均输、保甲、免役、市易、保马、方田诸役相继并兴，号为新法，遣提举官四十余辈，颁行天下。
青苗法者，以常平籴本作青苗钱，散与人户，令出息二分，春散秋敛。
均输法者，以发运之职改为均输，假以钱货，凡上供之物，皆得徙贵就贱，用近易远，预知在京仓库所当办者，得以便宜蓄买。
保甲之法，籍乡村之民，二丁取一，十家为保，保丁皆授以弓弩，教之战阵。
免役之法，据家赀高下，各令出钱雇人充役，下至单丁、女户，本来无役者，亦一概输钱，谓之助役钱。
市易之法，听人赊贷县官财货，以田宅或金帛为抵当，出息十分之二，过期不输，息外每月更加罚钱百分之二。
保马之法，凡五路义保愿养马者，户一匹，以监牧见马给之，或官与其直，使自市，岁一阅其肥瘠，死病者补偿。
方田之法，以东、西、南、北各千步，当四十一顷六十六亩一百六十步为一方，岁以九月，令、佐分地计量，验地土肥瘠，定其色号，分为五等，以地之等，均定税数。
又有免行钱者，约京师百物诸行利入厚薄，皆令纳钱，与免行户祗应。
自是四方争言农田水利，古陂废堰，悉务兴复。
又令民封状增价以买坊场，又增茶监之额，又设措置河北籴便司，广积粮谷于临流州县，以备馈运。
由是赋敛愈重，而天下骚然矣。
御史中丞吕诲论安石过失十事，帝为出诲，安石荐吕公著代之。
韩琦谏疏至，帝感悟，欲从之，安石求去。
司马光答诏，有 士夫沸腾，黎民骚动 之语，安石怒，抗章自辨，帝为巽辞谢，令吕惠卿谕旨，韩绛又劝帝留之。
安石入谢，因为上言中外大臣、从官、台谏、朝士朋比之情，且曰： 陛下欲以先王之正道胜天下流俗，故与天下流俗相为重轻。
流俗权重，则天下之人归流俗；陛下权重，则天下之人归陛下。
权者与物相为重轻，虽千钧之物，所加损不过铢两而移。
今奸人欲败先王之正道，以沮陛下之所为。
于是陛下与流俗之权适争轻重之时，加铢两之力，则用力至微，而天下之权，已归于流俗矣，此所以纷纷也。 上以为然。
安石乃视事，琦说不得行。
安石与光素厚，光援朋友责善之义，三诒书反覆劝之，安石不乐。
帝用光副枢密，光辞未拜而安石出，命遂寝。
公著虽为所引，亦以请罢新法出颍州。
御史刘述、刘琦、钱顗、孙昌龄、王子韶、程颢、张戩、陈襄、陈荐、谢景温、杨绘、刘挚，谏官范纯仁、李常、孙觉、胡宗愈皆不得其言，相继去。
骤用秀州推官李定为御史，知制诰宋敏求、李大临、苏颂封还词头，御史林旦、薛昌朝、范育论定不孝，皆罢逐。
翰林学士范镇三疏言青苗，夺职致仕。
惠卿遭丧去，安石未知所托，得曾布，信任之，亚于惠卿。
三年十二月，拜同中书门下平章事。
明年春，京东、河北有烈风之异，民大恐。
帝批付中书，令省事安静以应天变，放遣两路募夫，责有司、郡守不以上闻者。
安石执不下。
开封民避保甲，有截指断腕者，知府韩维言之，帝问安石，安石曰： 此固未可知，就令有之，亦不足怪。
今士大夫睹新政，尚或纷然惊异；况于二十万户百姓，固有蠢愚为人所惑动者，岂应为此遂不敢一有所为邪？ 帝曰： 民言合而听之则胜，亦不可不畏也。 
东明民或遮宰相马诉助役钱，安石白帝曰： 知县贾蕃乃范仲淹之婿，好附流俗，致民如是。 又曰： 治民当知其情伪利病，不可示姑息。
若纵之使妄经省台，鸣鼓邀驾，恃众侥幸，则非所以为政。 其强辩背理率类此。
帝用韩维为中丞，安石憾曩言，指为善附流俗以非上所建立，因维辞而止。
欧阳修乞致仕，冯京请留之，安石曰： 修附丽韩琦，以琦为社稷臣。
如此人，在一郡则坏一郡，在朝廷则坏朝廷，留之安用？ 乃听之。
富弼以格青苗解使相，安石谓不足以阻奸，至比之共、鲧。
灵台郎尤瑛言天久阴，星失度，宜退安石，即黥隶英州。
唐坰本以安石引荐为谏官，因请对极论其罪，谪死。
文彦博言市易与下争利，致华岳山崩。
安石曰： 华山之变，殆天意为小人发。
市易之起，自为细民久困，以抑兼并尔，于官何利焉。 阏其奏，出彦博守魏。
于是吕公著、韩维，安石藉以立声誉者也；欧阳修、文彦博，荐己者也；富弼、韩琦，用为侍从者也；司马光、范镇，交友之善者也：悉排斥不遗力。
礼官议正太庙太祖东向之位，安石独定议还僖祖于祧庙，议者合争之，弗得。
上元夕，从驾乘马入宣德门，卫士诃止之，策其马。
安石怒，上章请逮治。
御史蔡确言： 宿卫之士，拱扈至尊而已，宰相下马非其处，所应诃止。 帝卒为杖卫士，斥内侍，安石犹不平。
王韶开熙河奏功，帝以安石主议，解所服玉带赐之。
七年春，天下久旱，饥民流离，帝忧形于色，对朝嗟叹，欲尽罢法度之不善者。
安石曰：  水旱常数，尧、汤所不免，此不足招圣虑，但当修人事以应之。 帝曰： 此岂细事，朕所以恐惧者，正为人事之未修尔。
今取免行钱太重，人情咨怨，至出不逊语。
自近臣以至后族，无不言其害。
两宫泣下，忧京师乱起，以为天旱，更失人心。 安石曰： 近臣不知为谁，若两宫有言，乃向经、曹佾所为尔。 冯京曰： 臣亦闻之。 安石曰： 士大夫不逞者以京为归，故京独闻其言，臣未之闻也。 监安上门郑侠上疏，绘所见流民扶老携幼困苦之状，为图以献，曰： 旱由安石所致。
去安石，天必雨。 侠又坐窜岭南。
慈圣、宣仁二太后流涕谓帝曰： 安石乱天下。 帝亦疑之，遂罢为观文殿大学士、知江宁府，自礼部侍郎超九转为吏部尚书。
吕惠卿服阕，安石朝夕汲引之，至是，白为参知政事，又乞召韩绛代己。
二人守其成谟，不少失，时号绛为 传法沙门 ，惠卿为 护法善神 。
而惠卿实欲自得政，忌安石复来，因郑侠狱陷其弟安国，又起李士宁狱以倾安石。
绛觉其意，密白帝请召之。
八年二月，复拜相，安石承命，即倍道来。
《三经义》成，加尚书左仆射兼门下侍郎，以子雱为龙图阁直学士。
雱辞，惠卿劝帝允其请，由是嫌隙愈著。
惠卿为蔡承禧所击，居家俟命。
雱风御史中丞邓绾，复弹惠卿与知华亭县张若济为奸利事，置狱鞫之，惠卿出守陈。
十月，彗出东方，诏求直言，及询政事之未协于民者。
安石率同列疏言： 晋武帝五年，彗出轸；十年，又有孛。
而其在位二十八年，与《乙巳占》所期不合。
盖天道远，先王虽有官占，而所信者人事而已。
天文之变无穷，上下傅会，岂无偶合。
周公、召公，岂欺成王哉。
其言中宗享国日久，则曰 严恭寅畏，天命自度，治民不敢荒宁 。
其言夏、商多历年所，亦曰 德 而已。
裨灶言火而验，欲禳之，国侨不听，则曰 不用吾言，郑又将火 。
侨终不听，郑亦不火。
有如裨灶，未免妄诞，况今星工哉？
所传占书，又世所禁，〈月誊〉写伪误，尤不可知。
窃闻两宫以此为忧，望以臣等所言，力行开慰。 帝曰： 闻民间殊苦新法。 安石曰： 祁寒暑雨，民犹怨咨，此无庸恤。 帝曰： 岂若并祁寒暑雨之怨亦无邪？ 安石不悦，退而属疾卧，帝慰勉起之。
其党谋曰： 今不取上素所不喜者暴进用之，则权轻，将有窥人间隙者。 安石是其策。
帝喜其出，悉从之。
时出师安南，谍得其露布，言： 中国作青苗、助役之法，穷困生民。
我今出兵，欲相拯济。 安石怒，自草敕榜诋之。
华亭狱久不成，雱以属门下客吕嘉问、练亨甫共议，取邓绾所列惠卿事，杂他书下制狱，安石不知也。
省吏告惠卿于陈，惠卿以状闻，且讼安石曰： 安石尽弃所学，隆尚纵横之末数，方命矫令，罔上要君。
此数恶力行于年岁之间，虽古之失志倒行而逆施者，殆不如此。 又发安石私书曰： 无使上知 者。
帝以示安石，安石谢无有，归以问雱，雱言其情，安石咎之。
雱愤恚，疽发背死。
安石暴绾罪，去 为臣子弟求官及荐臣婿蔡卞 ，遂与亨甫皆得罪。
绾始以附安石居言职，及安石与吕惠卿相倾，绾极力助攻惠卿。
上颇厌安石所为，绾惧失势，屡留之于上，其言无所顾忌；亨甫险薄，谄事雱以进，至是皆斥。
安石之再相也，屡谢病求去，及子雱死，尤悲伤不堪，力请解几务。
上益厌之，罢为镇南军节度使、同平章事、判江宁府。
明年，改集禧观使，封舒国公。
屡乞还将相印。
元丰二年，复拜左仆射、观文殿大学士。
换特进，改封荆。
哲宗立，加司空。
元祐元年，卒，年六十六，赠太傅。
绍圣中，谥曰文，配享神宗庙庭。
崇宁三年，又配食文宣王庙，列于颜、孟之次，追封舒王。
钦宗时，杨时以为言，诏停之。
高宗用赵鼎、吕聪问言，停宗庙配享，削其王封。
初，安石训释《诗》、《书》、《周礼》，既成，颁之学官，天下号曰 新义 。
晚居金陵，又作《字说》，多穿凿傅会。
其流入于佛、老。
一时学者，无敢不传习，主司纯用以取士，士莫得自名一说，先儒传注，一切废不用。
黜《春秋》之书，不使列于学官，至戏目为 断烂朝报 。
安石未贵时，名震京师，性不好华腴，自奉至俭，或衣垢不浣，面垢不洗，世多称其贤。
蜀人苏洵独曰： 是不近人情者，鲜不为大奸慝。 作《辩奸论》以刺之，谓王衍、卢杞合为一人。
安石性强忮，遇事无可否，自信所见，执意不回。
至议变法，而在廷交执不可，安石傅经义，出己意，辩论辄数百言，众不能诎。
甚者谓 天命不足畏，祖宗不足法，人言不足恤。 罢黜中外老成人几尽，多用门下儇慧少年。
久之，以旱引去，洎复相，岁馀罢，终神宗世不复召，凡八年。
子雱。
雱字元泽。
为人慓悍阴刻，无所顾忌。
性敏甚，未冠，已著书数万言。年十三，得秦卒言洮、河事，叹曰： 此可抚而有也。
使西夏得之，则吾敌强而边患博矣。 其后王韶开熙河，安石力主其议，盖兆于此。
举进士，调旌德尉。雱气豪，睥睨一世，不能作小官。
作策二十余篇，极论天下事，又作《老子训传》及《佛书义解》，亦数万言。
时安石执政，所用多少年，雱亦欲预选，乃与父谋曰： 执政子虽不可预事，而经筵可处。 安石欲上知而自用，乃以雱所作策及注《道德经》镂板鬻于市，遂传达于上。邓绾、曾布又力荐之，召见，除太子中允、崇政殿说书。
神宗数留与语，受诏注《诗》、《书》义，擢天章阁待制兼侍讲。
书成，迁龙图阁直学士，以病辞不拜。
安石更张政事，雱实导之。常称商鞅为豪杰之士，言不诛异议者法不行。
安石与程颢语，雱囚首跣足，携妇人冠以出，问父所言何事。
曰： 以新法数为人所阻，故与程君议。 雱大言曰： 枭韩琦、富弼之头于市，则法行矣。 安石遽曰： 儿误矣。 卒时才三十三，特赠左谏议大夫。唐坰者，以父任得官。
熙宁初，上书云： 秦二世制于赵高，乃失之弱，非失之强。 神宗悦其言。
又云： 青苗法不行，宜斩大臣异议如韩琦者数人。 安石尤喜之，荐使对，赐进士出身，为崇文校书。上薄其人，除知钱塘县。
安石欲留之，乃令邓绾荐为御史，遂除太子中允。
数月，将用为谏官，安石疑其轻脱，将背己立名，不除职，以本官同知谏院，非故事也。
坰果怒安石易己，凡奏二十疏，论时事，皆留中不出。
乃因百官起居日，扣陛请对，上令谕以他日，坰伏地不起，遂召升殿。
坰至御坐前，进曰： 臣所言，皆大臣不法，请对陛下一一陈之。 乃措笏展疏，目安石曰： 王安石近御坐，听札子。 安石迟迟，坰诃曰： 陛下前犹敢如此，在外可知！ 安石悚然而进。
坰大声宣读，凡六十条，大略以 安石专作威福，曾布等表里擅权，天下但知惮安石威权，不复知有陛下。
文彦博、冯京知而不敢言。
王珪曲事安石，无异厮仆。 且读且目珪，珪惭惧俯首。 元绛、薛向、陈绎，安石颐指气使，无异家奴。
张琥、李定为安石爪牙，台官张商英乃安石鹰犬。
逆意者虽贤为不肖，附己者虽不肖为贤。 至诋为李林甫、卢杞。
上屡止之，坰慷慨自若，略不退慑。读已，下殿再拜而退。
侍臣卫士，相顾失色，安石为之请去。
阁门纠其渎乱朝仪，贬潮州别驾。
邓绾申救之，且自劾缪举。
安石曰： 此素狂，不足责。 改监广州军资库，后徙吉州酒税，卒官。
论曰：朱熹尝论安石 以文章节行高一世，而尤以道德经济为己任。被遇神宗，致位宰相，世方仰其有为，庶几复见二帝三王之盛。
而安石乃汲汲以财利兵革为先务，引用凶邪，排摈忠直，躁迫强戾，使天下之人，嚣然丧其乐生之心。卒之群奸嗣虐，流毒四海，至于崇宁、宣和之际，而祸乱极矣 。
此天下之公言也。昔神宗欲命相，问韩琦曰： 安石何如？ 对曰： 安石为翰林学士则有余，处辅弼之地则不可。 神宗不听，遂相安石。
呜呼！此虽宋氏之不幸，亦安石之不幸也。
王安礼，字和甫，安石之弟也。
早登科，从河东唐介辟。
熙宁中，鄜延路城啰兀，河东发民四万负饷，宣抚使韩绛檄使佐役，后帅吕公弼将从之。
安礼争曰： 民兵不习武事，今驱之深入，此不为寇所乘，则冻饿而死尔，宜亟罢遣。 公弼用其言，民得归，而他路遇敌者，全军皆覆。
公弼执安礼手言曰： 四万之众，岂偶然哉。
果有阴德，相与共之。 
初，绛专爵赏，既上最，多失实，公弼以状闻。
诏即河东议功，公弼将受之。安礼曰： 宣抚使以宰相节制诸道，且许便宜，封授一有不韪，人犹得非之。
公藩臣，乃欲隃进功状于非其任邪？ 公弼遽辞。遂荐安礼于朝，神宗召对，欲骤用之。
安石当国，辞，以为著作佐郎、崇文院校书。
他日得见，命之坐，有司言八品官无赐坐者，特命之。
迁直集贤院，出知润州、湖州，召为开封府判官。
尝偕尹奏事，既退，独留访以天下事，帝甚乡纳。
直舍人院、同修起居注。
苏轼下御史狱，势危甚，无敢救者。
安礼从容言： 自古大度之主，不以言语罪人。轼以才自奋，谓爵位可立取，顾录录如此，其心不能无觖望。
今一旦致于理，恐后世谓陛下不能容才。
帝曰： 朕固不深谴也，行为卿贳之。卿第去，勿漏言，轼方贾怨于众，恐言者缘以害卿也。 李定、张璪皆擿使勿救，安礼不答，轼以故得轻比。
后欲除宪节度使，安礼又以为不可。御史中丞舒亶上章诋执政，且言： 尚书不置录目，有旨按吏罪。 安礼请取台录以为式，乃与省中同，遂并列亶他事，亶坐废。徐禧计议边事，安礼曰： 禧志大才疏，必误国。 及永乐败书闻，帝曰： 安礼每劝朕勿用兵，少置狱，盖为是也。 
久之，御史张汝贤论其过，以端明殿学士知江宁府，汝贤亦罢。
元祐中，加资政殿学士，历扬、青、蔡三州。
又为御史言，失学士，移舒州。
绍圣初，还职，知永兴军。
二年，知太原府。
苦风痹，卧帐中决事，下不敢欺。
卒，年六十二，赠右银青光禄大夫。
安礼伟风仪，论议明辨，常以经纶自任，而阔略细谨，以故数诒口语云。
王安国，字平甫，安礼之弟也。
幼敏悟，未尝从学，而文词天成。
年十二，出所为诗、铭、论、赋数十篇示人，语皆警拔，遂以文章闻于世，士大夫交口誉之。
于书无所不通，数举进士，又举茂材异等，有司考其所献序言为第一，以母丧不试，庐于墓三年。
熙宁初，韩绛荐其材行，召试，赐及第，除西京国子教授。
官满，至京师，上以安石故，赐对。
帝曰： 卿学问通古今，以汉文帝为何如主？ 对曰： 三代以后未有也。 帝曰： 但恨其才不能立法更制尔。 对曰： 文帝自代来，入未央宫，定变故俄顷呼吸间，恐无才者不能。
至用贾谊言，待群臣有节，专务以德化民，海内兴于礼义，几致刑措，则文帝加有才一等矣。 帝曰： 王猛佐苻坚，以蕞尔国而令必行，今朕以天下之大，不能使人，何也？ 曰： 猛教坚以峻刑法杀人，致秦祚不传世，今刻薄小人，必有以是误陛下者。
愿颛以尧、舜、三代为法，则下岂有不从者乎。 又问： 卿兄秉政，外论谓何？ 曰： 恨知人不明，聚敛太急尔。 帝默然不悦，由是别无恩命，止授崇文院校书，后改秘阁校理。
屡以新法力谏安石，又质责曾布误其兄，深恶吕惠卿之奸。
先是，安国教授西京，颇溺于声色，安石在相位，以书戒之曰： 宜放郑声。 安国复书曰 亦愿兄远佞人。 惠卿衔之。
及安石罢相，惠卿遂因郑侠事陷安国，坐夺官，放归田里。
诏以谕安石，安石对使者泣下。
既而复其官，命下而安国卒，年四十七。
