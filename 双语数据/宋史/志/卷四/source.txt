○二十八舍下西方
奎宿十六星，天之武库，一曰天豕，一曰封豕，主以兵禁暴，又主沟渎。
西南大星曰天豕目，亦曰大将。
明动，则兵、水大出。
日食，鲁国凶，边兵起及水旱。
日晕，为兵，为火。
月食，聚敛之臣有忧。
月晕，兵败，籴贵，将戮，人疾疫。
月犯之，其分乱。
岁星犯之，近臣为逆；守之，虫为灾，人民饥，盗起，多狱讼；久守，北兵降；色润泽，大熟；守二十日以上，兵起鲁地；逆行守之，君好兵，民流亡。
荧惑犯之，环绕三十日以上，将相凶，大水，民流；守二十日以上，鲁地有兵；动摇、进退，有赦；舍，岁大熟；留，臣下专权，多狱讼；守百日以上，多盗。
填星入犯，吴、越有兵，一曰齐、鲁，一曰兵、丧；守之，有贵女执政；出入，水泉溢。
太白犯之，大水，有兵，霜杀物；入，则外兵入国；昼见，将相死。
辰星犯之，江河决，有兵，为旱，为火。
守之，王者忧，兵、旱。
客星犯之，有沟渎事；守，则王者有忧，军败，贼臣在侧；入之，破军杀将；舍留不去，人饥；出，则为谋臣惑天子。
彗犯，为饥，为兵、丧；出，则有水灾。
星孛之，其下兵出，民饥，国无继嗣；出，则西北有兵起。
流星入犯之，有沟渎事，破军杀将。
《乙巳占》：流星出入，色黄白光润，文昌武偃；赤如火光作声，为弓弩用；一曰入则有聚众事。
赤云气入犯，为兵；黄，为天子喜；黑，则大人有忧。
按汉永元铜仪，以奎为十七度，唐开元游仪十六度。
旧去极七十六度，景祐测验同。
天溷七星，在外屏南，主天厕养猪之所，一曰天之厕溷也。
暗，则人不安；移徙，则忧。
土司空一星，在角南，一曰天仓，主土事。
凡营城邑、浚沟洫、修堤防、则议其利，建其功，四方小大功课，岁尽则奏其殿最而行赏罚。
星大、色黄，则天下安。
五星犯之，男女不得耕织。
彗、客犯之，水旱，民流，兵大起，土功兴。
客星守之，有土功、哭泣事。
黄云气入，土功兴，移京邑。
策一星，在王良北，天子仆也，主执策御。
流星、彗、孛、客星犯之，皆为大兵起，天子自将于野；近之，下有谋乱者。
附路一星附一作傅，在阁道南旁，别道也。
一曰在王良东，主太仆，主御风雨。
芒角，则车骑在野；星亡，有道路之变；不具，则兵起。
太白、荧惑入，兵起。
彗、孛犯之，道路不通。
客星入，马贱。
苍白云气入，太仆有忧；赤，为太仆诛；黄白，太仆受赐；黑，为太仆死。
阁道六星，在王良前，飞道也，从紫宫至河神所乘也。
一曰主辇阁之道，天子游别宫之道也。
星不见，则辇阁不通；动摇，则宫掖有兵。
彗、孛、客星犯之，主不安国，有丧。
白云气入，有急事；黑，主有疾；黄，则天子有喜。
王良五星，在奎北，居河中，天子奉车御官也。
其四星曰天驷，旁一星曰王良，亦曰天马星，动则车骑满野。
一曰为天桥，主御风雨、水道。
星不具，或客星守之，津梁不通。
与阁道近，有江河之变。
星明，马贱；暗，则马灾。
太白、荧惑入守，为兵。
彗、客犯之，为兵、丧，天下桥梁不通。
流星犯，大兵将出。
青云气入犯之，王良奉车忧坠车。
云气赤，王良有斧锧忧。
外屏七星，在奎南，主障蔽臭秽。
军南门，在天大将军南，天大将军之南门也。
主谁何出入。
星不明，外国叛；动摇，则兵起；明，则远方来贡。
按《步天歌》，以上诸星俱属奎宿。
以《晋志》考之，王良、附路、阁道、军南门、策星，俱在天市垣，别无外屏、天溷、土司空等星，《隋志》有之。
而武密以王良、外屏、天溷皆属于壁，或以外屏又属奎。
《乾象新书》以王良西一星属壁，东四星属奎，外屏西一星属壁，东六星属奎，与《步天歌》各有不合。
娄三星，为天狱，主苑牧牺牲，供给郊祀，亦为兴兵聚众。
明大，则赋敛以时。
星直，则有执主命者；就聚，国不安。
日食于娄，宰相、大人当之，郊祀神不享。
日晕，有兵，大人多死。
月食，其分后妃忧，民饥。
月晕，在春百八十日有赦，又为籴贵，三日内雨解之。
月犯，多畋猎，其分忧，将死，民流。一曰多冤狱。
岁星犯之，牛多死，米贱，有赦；守之，国安，一曰：民多疫，六畜贵，有兵自罢。
荧惑犯守，为旱，为火，谷贵；又曰：守二十日以上，大臣死。
星动，人多死；若逆行入成勾巳者，国廪灾。
填星犯之，天子戒边境，不可远行，将兵凶；守之，谷丰，民乐；若逆行，女谒行；留舍于娄，外国兵来。
太白犯之，有聚众事；守之，期三十日有兵，民饥。
辰星犯之，刑罚急，多水旱，大臣忧，王者以赦除之；守而芒角、动摇、色赤黑者，臣下起兵。
客星犯，大兵；守之，五谷不成，又曰：臣惑主，专政，岁多狱讼；环绕三日，大赦。
彗星犯之，民饥死；出，则先旱后水，谷大贵，六畜疾，仓库空，又曰国有大兵。
星孛，其分为兵，为饥。
流星出犯之，有法令清狱。
青赤云气入，为兵、丧；黑，为大水。
按汉永元铜仪，以娄为十二度，唐开元游仪十三度。
旧去极八十度。
景祐测验，娄宿十二度，距中央大星去极八十度，在赤道内十一度。
天仓六星，在娄宿南，仓谷所藏也，待邦之用。
星近而数，则岁熟粟聚；远而疏，则反是。
月犯之，主发粟。
五星犯，兵起，岁饥，仓粟出。
荧惑、太白合守，军破将死。
荧惑入，军转粟千里；近之，天下旱。
太白犯之，外国人相食，兵起西北。
辰星守之，大水、客、彗犯之，五谷不成。
客星入，岁饥籴贵。
流星入，色赤，为兵；犯之，粟以兵出；色黄白，岁大稔。
苍白云气入，岁饥；赤，为兵、旱，仓廪灾；黄白，岁大熟。
右更五星，在娄西，秦爵名，主牧师官，亦主礼义。
星不具，天下道不通。
太白、荧惑犯守，山泽兵起。
左更五星，在娄东，亦秦爵名，山虞之官，主山泽林薮竹木蔬菜之属，亦主仁智。
占同右更。
天大将军十一星，在娄北，主武兵。
中央大星，天之大将也；外小星，吏士也。
动摇，则兵起，大将出；小星动摇，或不具，亦为兵；旗直扬者，随所击胜。
五星犯守，大将忧。
客星守之，大将不安，军吏以饥败。
流星入，大将忧。
苍白云气犯之，兵多疾；赤，为兵出。
天庾四星，在天仓东南，主露积。
占与天仓同。
按《晋志》，天仓、天庾在二十八宿之外，天大将军属天市垣，左更、右更惟《隋志》有之。
《乾象新书》以天仓属奎。
武密亦以属奎，又属娄。
《步天歌》皆属娄宿。
胃宿三星，天之厨藏，主仓廪，五谷府也。
明，则天下和平，仓廪实，民安；动，则输运。暗，则仓空；就聚，则谷贵、民流；中星众，谷聚；星小，谷散；芒，则有兵。
日食，大臣诛，一曰乏食，其分多疾，谷不实，又曰有委输事。
日晕，谷不熟。
月食，王后有忧，将亡，亦为饥，郊祀有咎。
月晕，兵先动者败，妊妇多死，又曰国主死，大多雨，或山崩，有破军。
岁星在晕内，天子有德令。
月晕在四孟之月，有赦。
荧惑在晕中，为兵。
月犯之，邻国有暴兵，天下饥，外国忧，谷不实，民多疾；变色，将军凶。
岁星犯之，大人忧，兵起；守，则国昌；入，则国令变更，天下狱空；若逆行，五谷不成，国无积蓄。
荧惑犯之，兵乱，仓粟出，贵人忧；守之，旱饥，民疫，客军大败；入，则改法令，牢狱空；进退环绕勾巳、凌犯及百日以上，天下仓库并空，兵起。
填星犯之，大臣为乱；守之，无蓄积，有德令，岁谷大贵；若逆行守勾巳者，有兵；色赤，兵起流血；青，则有德令。
辰星犯，其分不宁；守之，有兵，国有立侯，巫咸曰： 为旱，谷不成，有急兵。 又逆行守之，仓空，水灾。
客星犯之，王者忧，仓廪用；退行入，则有赦；守之，强臣凌国，谷不熟；乘之，为火；舍而不去，人饥；出，其分君有忧。
彗星犯之，兵动，臣叛，有水灾，谷不登。
星孛，其分兵起，王者恶之。
流星犯之，仓库空；色赤，为火灾。
苍白云气出入犯之，以丧籴粟事；黑，为仓谷败腐；青黑，为兵；黄白，仓实。
按汉永元铜仪，胃宿十五度。景祐测验，十四度。
天囷十三星，如乙形，在胃南，仓廪之属，主给御廪粢盛。
星明，则丰稔；暗，则饥。
月犯之，有移粟事。
五星犯之，仓库空虚。
客、彗入，仓库忧，水火焚溺。
青白云气入，岁饥，民流亡。
大陵八星，在胃北，亦曰积京，主大丧也。
中星繁，诸侯丧，民疫，兵起。
月犯之，为兵，为水、旱，天下有丧。
月晕前足，大赦。
五星入，为水、旱、兵、丧。
荧惑守之，天下有丧。
客、彗入，民疫。
流星出犯之，其下有积尸。
苍白云气犯之，天下兵、丧；赤，则人多战死。
积尸一星，在大陵中。
明，则有大丧，死人如山。
月犯之，有叛臣。
五星犯之，天下大疾。
客、彗犯，有大丧。
苍色云气入犯之，人多死；黑，为疫。
天船九星，在大陵北，河之中，天之船也，主通济利涉。
石申曰： 不在汉中，津河不通。 
明，则天下安；不明及移徙，天下兵、丧。
月犯之，百川流溢，津梁不通。
五星犯之，水溢，民移居。
彗星犯之，为大水。
客星犯，为水，为兵。
青云气入，天子忧，不可御船；赤，为兵，船用；黄白，天子喜。
天廪四星，在昴宿南，一曰天，主蓄黍稷，以供享祀。
《春秋》所谓御廪，此之象也。
又主赏功，掌九谷之要。
明，则国实岁丰；移，则国虚；黑而稀，则粟腐败。
月犯之，谷贵。
五星犯之，岁饥。
客星犯，仓库空虚。
流星入，色青为忧；赤，为旱，为火；黄白，天下熟。
青云气入，蝗，饥，民流；赤，为旱；黑，为水；黄，则岁稔。
积水一星，在天船中，候水灾也。
明动上行，舟船用。
荧惑犯，有水。
按《晋志》大陵、积尸、天船、积水俱属天市垣，天囷、天廪在二十八宿之外。
武密以天囷、大陵属娄，又属胃；天船属胃，又属昴。
《乾象新书》，天囷五星属娄，余星属胃，大陵西三星属娄，东五星属胃，与《步天歌》互有不同。
昴宿七星，天之耳目也，主西方及狱事。
又为旄头，北星也，又主丧。
昴、毕间为天街，天子出，旄头、毕以前驱，此其义也。
黄道所经。
明，则天下牢狱平；六星皆明与大星等，为大水。
七星皆黄，兵大起。
一星亡，为兵、丧。
摇动，有大臣下狱及有白衣之会。
大而数尽动，若跳跃者，北兵大起。
一星独跳跃而动，北兵欲犯边。
日食，王者疾，宗姓自立，又占边兵起。
日晕，阴国失地，北主忧，赵地凶，又云大饥。
月食，大臣诛，女主忧，为饥，边兵起，将死，北地叛。
月岁三晕，弓弩贵，民饥。晕在正月上旬，有赦；犯之，为饥，北主忧，天子破北兵；变色，民流，国亡，下有暴兵，有赦；出昴北，天下有福；乘之，法令峻，大水，谷不登。
岁星犯之，狱空；乘之，阴国有兵，北主忧；守之，主急刑罚，狱空，一曰臣下狱有解者；守其北，有德令，又曰水物不成；久守，大臣坐法，民饥；留守，破军杀将。
荧惑犯守，为兵，为旱、饥；守东，齐、楚、越地有兵；守南，荆、楚有兵；西，则兵起秦、郑；北，则兵起燕、赵，又为贵人多死，北地不宁；入则有喜，有赦，天下无兵；守而环绕勾巳，为赦；久守，籴贵。
填星犯，或出入守之，北地为乱，有土功，五谷不成，水火为灾，民疫，又为女主失势；入，则地动水溢，宗庙坏；留，则大将出征。
太白入犯之，大赦；在东，六畜伤；在西，六月有兵；又曰守之，北兵动，将下狱；昼见，边兵起；出、入、留、舍，在南为男丧，北为女丧。
辰星犯，北主忧，守之，谷不成，民饥；久守，为水，为兵。
客星犯，贵人有急，北兵大败，谗人在内；守之，臣叛主，兵起；入，则其分有丧。
彗星犯之，大臣为乱；出，则边兵起，有赦。
星孛，其分臣下乱，有边兵，大臣诛。
流星出入犯之，夷兵起。
《乙巳占》： 流星入，北方来朝；出，则天子有赦令恤民。 
苍赤云气犯之，民疫；黑，则北主忧；青，为水，为兵；青白，人多丧；黄，则有喜。
按汉永元铜仪，昴宿十二度，唐开元游仪十一度。
旧去极七十四度。
景祐测验，昴宿十一度，距西南星去极七十一度。
刍稾六星，在天苑西，一曰在天囷南，主积稿之属。
一曰天积，天子之藏府。
星明，则刍稾贵；星盛，则百库之藏存；无星，则百库之藏散。
月犯之，财宝出。
辰星、荧惑犯之，刍稾有焚溺之患。
赤云气犯之，为火；黄，为喜。
天阴五星，主从天子弋猎之臣。
不明，则为吉；明，则禁言泄。
天河一星一作天阿，在天廪星北。
《晋志》在天高星西，主察山林妖变。
五星、客、彗犯之，主妖言满路。
卷舌六星，在昴北，主枢机智谋，一曰主口舌语，以知谗佞。
曲而静，则贤人升；直而动，多谗人，兵起，天下有口舌之害。
徙出汉外，则天下多妄说。
星繁，人多死。
月犯之，天下多丧。
五星犯，佞人在侧。
彗、客犯之，侍臣忧。
天苑十六星，在昴、毕南，如环状，天子养禽兽之苑。
明，则禽兽牛马盈；不明，则多瘠死；不具，有斩刈事。
五星犯之，兵起。
客、彗犯，为兵，兽多死。
流星入，色黑，禽兽多死；黄，则蕃息。
《云气占》同。
天谗一星，在卷舌中，主巫医。
暗，则为吉；明盛，人君纳佞言。
月一星，在昴宿东南，蟾蜍也，主日月之应，女主臣下之象，又主死丧之事。
明大，则女主大专。
太白、荧惑守之，臣下起兵为乱。
彗、客犯之，大臣黜，女主忧。
砺石四星，在五车星西，主百工磨砺锋刃，亦主候伺。
明，则兵起；常，则吉。
荧惑入，边兵起；守之，诸侯发兵。
客星守之，为兵。
按《晋志》，天河、卷舌、天谗俱属天市垣，天苑在二十八宿之外，刍稾、天阴、月、砺石，《晋志》不载，《隋史》有之。
武密又以刍稾属胃，卷舌属胃，又属昴。
《乾象新书》以刍稾属娄，卷舌西三星属胃，东三星属昴，天苑西八星属胃，南八星属昴。
《步天歌》以上诸星皆属昴宿，互有不合。
毕宿八星，主边兵弋猎。
其大星曰天高，一曰边将，主四夷之尉也。
《天官书》曰： 毕为车。 
明大，则远人来朝，天下安；失色，边兵乱；一星亡，为兵、丧；动摇，则边兵起；移徙，天下狱乱；就聚，则法令酷。
日食，边王死，军自杀其主，远国有谋乱。
日晕，有边兵；不则北主忧，又占有风雨。
月食，有赦，赵分有兵，或赵君忧。
月晕，兵乱，饥，丧；晕三重，边有叛者，七日内风雨解之，又为阴国有忧，天下赦。
犯毕大星，下犯上，大将死，阴国忧；入毕口，多雨；穿毕，岁饥，盗起；失行，离于毕，则雨；居中，女主忧；又曰犯北，则阴国忧；南，则阳国忧。
岁星犯之，冬多风雨，又曰为水；入毕口，边兵起，民饥，有赦；守三十日，客兵起；出阳，为旱；阴，为水。
荧惑犯右角，大战；左角，小战；入，则边兵忧；守之，为饥，有赦；成勾巳环绕，大赦；一曰入毕中，有兵兵罢；又曰守之，有畋猎事，北主忧，天下道路不通；入毕口，有赦；逆行至昴，为死丧；已去还守，贵臣忧；舍毕口，赵国忧。
填星犯之，兵起西北，不战；守之，兵有降军，有赦，一曰土功徭役烦，兵起；入，则地震水溢；守毕口，大人当之；出、入、留、舍，其野兵起，客军死。
太白犯右角，战败，将死；入毕口，将相为乱，大赦，国易政令，诸侯起兵，为水，五谷不成；贯毕，仓廪空，四国兵起。
辰星犯之，边地灾；入毕口，国易政；守之，水溢，民病，物不成，边兵起；守毕口，人为乱。
客星犯之，大人忧，无兵兵起，有兵兵罢；入，则多狱事；守之，为饥，边兵起；出，为车马急行。
彗星犯之，北地为乱，人民忧。
星孛，其分土功兴，多徭役。
色苍，为饥，破军；黄，则女为乱；白，为兵、丧；黑，为水。
流星犯之，边兵大战；色赤贯之，戎兵大至；入而复出，为赦；入而黄白有光，外人入贡。
苍白云气入，岁不收；赤，为兵、旱，为火；黄白，天子有喜。
按汉永元铜仪，毕十六度。
旧去极七十八度。
景祐测验，毕宿十七度，距毕口北星去极七十七度。
天节八星，在毕、附耳南，主使臣持节宣威四方。
明大，则使忠；不明，则奉使无状。
荧惑守之，臣有谋逆，或使臣死。
太白守之，大将出。
客、彗犯之，法令不行。
客星守，持节臣有忧。
九州殊口九星，在天节南下，晓方俗之官，通重译者也。
常以十一月候之。
亡一星，一国忧；二星以上，天下乱，兵起。
太白、荧惑守之，亦为兵。
客星入，民忧，水负海，国不安，有兵。
附耳一星，在毕下，主听得失，伺愆邪，察不祥也。
星盛，则中国微，有盗贼，边候警，外国反。
动摇，则谗臣在君侧。
岁星犯之，有兵，将相丧。
太白犯之，佞臣在侧。
九斿九星，在玉井西南，一曰在九州殊口东，南北列，主天下兵旗，又曰天子之旗也。
太白、荧惑犯之，兵骑满野。
客星犯，诸侯兵起，禽兽多疾。
天街二星，在昴、毕间，一曰在毕宿北，为阴阳之所分。
《大象占》：近月星西，街南为华夏，街北为外邦。
又曰三光之道，主伺候关梁中外之境。
明，则王道正。
月犯天街中，为中平，天下安宁；街外，为漏泄，谗夫当事，民不得志；不由天街，主政令不行。
月晕其宿，关梁不通。
荧惑守之，道路绝；久守，国绝礼。
岁星居之，色赤，为殃，或大旱。
太白守之，兵塞道路，六夷旄头灭，一曰民饥。
天高四星，在坐旗西，《乾象新书》：在毕口东北。
台榭之高，主望八方云雾氛气，今仰观台也。
不见，为主失礼；守常，则吉；微暗，阴阳不和。
月、五星犯之，则水旱不时；乘之，外臣诛。
月晕，不出六月有丧。
荧惑入十日，为小赦；留三十日，大赦。
客、彗守之，大旱。
苍白云气犯，亦然。
诸王六星，在五车南，主察诸侯存亡。
明，则下附上；不明，则下叛；不见，宗庙危，四方兵起。
荧惑入之，诸王妃恣，为下所谋；守之，下不信上。
太白、荧惑犯，诸王当之，一曰宗臣忧。
客、彗守，诸侯黜。
五车五星、三柱九星，在毕宿北，五帝坐也，又五帝之车舍也。
主天子五兵，又主五谷丰耗。
一车主蕡麻，一车主麦，一车主豆，一车主黍，一车主稻米。
西北大星曰天库，主太白，秦分及雍州，主豆。
东北一星曰天狱，主辰星，燕、赵分及幽、冀，主稻。
东南一星曰天仓，主岁星，鲁分徐州，卫分并州，主麻。
次东南一星曰司空，主填星，楚分荆州，主黍粟。
次西南一星曰卿，主荧惑，魏分益州，主麦。
《天文录》曰： 太白，其神令尉，辰星，其神风伯；岁星，其神雨师；荧惑，其神丰隆；填星，其神雷公。
此五车有变，各以所主占之。 
三柱，一曰天渊，一曰天休，一曰天旂，欲其均明阔狭有常，星繁，则兵大起。
石申曰： 天库星中河而见，天下多死人，河津绝。 
又曰： 天子得灵台之礼，则五车、三柱均明有常。 
天旂星不见，则大风折木；天休动，则四国叛。
一柱出，或不见，兵半出；三柱尽出，及不见，兵亦尽出。
柱外出一月，谷贵三倍；出二月、三月，以次倍贵；外出不尽两间，主大水。
月犯天库，兵起，道不通；犯天渊，贵人死，臣逾主。
月晕，女主恶之；在正月，为赦；晕一车，赦小罪；五车俱晕，赦殊罪；四、七、十月晕之，为水；晕十一、十二月，谷贵。
五星犯，为旱，丧；犯库星，为兵起。
岁星入之，籴贵。
荧惑入之，为火，或与岁星占同。
填星入天库，为兵，为丧；舍中央，为大旱，燕、代之地当之；舍东北，畜蕃，帛贱；舍西北，天下安。
太白入之，兵大起；守五车，中国兵所向慴伏；舍西北，为疾疫，牛马死，应酒泉分。
辰星入舍为水；犯之，兵以水潦起。
客星犯，则人劳；庚寅日候近之，为金车，主兵；甲寅日候近之，为木车，主槥增价；戊寅日候近之，为土车，主土功；丙寅日候近之，为火车，主旱；壬寅日候近之，为水车，主水溢；入之，色青为忧，赤为兵；守天渊，有大水；守天休，左为兵，右为丧；黄为吉。
彗、孛犯之，兵起，民流。
流星入，甲子日，主粟；丙午日，主麦；戊寅日，主豆；庚申日，主蕡，壬戌日，主黍：各以其日占之，而粟麦等价增。
白云气入，民不安；赤，为兵起。
天潢五星，在五车中。
主河梁津渡。
星不见，则津渡不通。
月入天潢，兵起。
五星失度，留守之，皆为兵。
荧惑、填星入之，为大旱，为火。
荧惑舍之，牛马疫，为兵。
辰星出天潢，有赦。
客星入，为兵；留守，则有水害。
苍白或黑云气入，为丧；赤，为兵；黄白，则天子有喜。
咸池三星，在天潢南，主陂泽池沼鱼鳖凫雁。
明大，则龙见，虎狼为害；星不具，河道不通。
月入，为暴兵。
五星入，为兵，为旱，失忠臣，君易政；守之，为饥，为兵。
客星入，天下大水。
流星入，为丧；出，则兵起。
云气入，色苍白，鱼多死；赤，为旱；白，为神鱼见；黑，为大水。
参旗九星，一曰天旗，一曰天弓，司弓弩，候变御难。
星如弓张，则兵起；明，则边寇动；暗，为吉。
又曰天弓不具，天下有兵。
五星犯之，兵起。
荧惑守之，下谋上，诸侯起兵；一曰有边兵。
太白守之，兵乱。
客星守，天下忧。
流星入，北地兵起。
云气犯之，色青，入自西北，兵来，期三年。
天关一星，在五车南，亦曰天门，日月之所行，主边方，主关闭。
星芒角，为兵；不与五车合，大将出。
月岁三晕，有赦；犯之，有乱臣更法。
五星守之，贵人多死。
岁星、荧惑守之，臣谋主，为水，为饥。
太白、荧惑守之，大赦，关梁有兵。
太白入，则大乱。
填星守，王者壅蔽；犯之，臣谋主。
太白失行，兵起。
客星犯之，民多疾，关市不通；又曰诸侯不通，民相攻。
客星入，多盗。
流星犯之，天下有急，关梁不通，民忧，多盗。
黄云气犯，四方入贡。
天园十三星，在天苑南，植菜果之处。
曲而钩，菜果熟。
白云气犯之，兵起。
按《步天歌》，以上诸星皆属毕宿。
武密书以天节属昴，参旗、天关、五车、三柱皆属觜，与《步天歌》不同。
《乾象新书》以天节、参旗皆属毕；天园西八星属昴，东五星亦属毕；五车北西南三大星属毕，东二星及三柱属参。
说皆不同，今皆存之。
觜觿三星，为三军之候，行军之藏府，葆旅收，敛万物。
明，则军粮足，将得势；动，则盗贼行，葆旅起；暗，则不可用兵。
日食，臣犯主，戒在将臣。
晕及三重，其下谷不登，民疫；五重，大赦，期六十日。
月食，为旱，大将忧，有叛主者。
正月月晕，有赦，外军不胜，大将忧，偏裨有死者。
岁星犯之，其分兵起；守，则农夫失业，后有忧，丁壮多暴死，下有叛者，民多疾疫；入，则多盗，天时不和；国君诛伐不当，则逆行。
荧惑犯之，其分有叛者，为旱，为火，为兵起，为籴贵；与觜觿合，赵分相忧；入，则其下有兵。
填星入犯，为兵，为土功，其分失地；女主恣，则填星逆行而色黄。
太白犯之，兵起；守之，其分易令，大臣叛，物不成，民疫。
辰星犯之，不可举兵；一曰赵地水，有叛者；守之，赵分饥。
客星出入其宿，青为忧，赤为兵，黑为水，白为丧，黄白为吉。
彗星犯之，兵起；出入其分，失地，民流。
星孛之，为兵乱，军破，其色与客星同占。
流星入犯之，有叛者，有破军。
云气犯之，赤，为兵；苍白，为兵、忧；黑，赵地大人有忧；色黄，有神宝入。
按汉永元铜仪、唐开元游仪，皆以觜觿为三度。
旧去极八十四度。
景祐测验，觜宿三星一度，距西南星去极八十四度，在赤道内七度。
坐旗九星，在司怪西北，君臣设位之表也。
星明，则国有礼。
司怪四星，在井钺星前，主候天地、日月、星辰变异，鸟兽、草木之妖，明主闻灾，修德保福。
星不成行列，宫中及天下多怪。
按《步天歌》，坐旗、司怪俱属觜宿，武密书及《乾象新书》皆属于参。
参宿十星，一曰参伐，一曰天市，一曰大辰，一曰鈇钺，主斩刈万物，以助阴气；又为天狱，主杀，秉威行罚也；又主权衡，所以平理也；又主边城，为九译，故不欲其动。
参为白虎之体，其中三星横列者，三将也；东北曰左肩，主左将；西北曰右肩，主右将；东南曰左足，主后将军；西南曰右足，主偏将军。
参应七将，中央三小星曰伐，天之都尉，主鲜卑外国，不欲其明。
七将皆明大，天下兵精；王道缺，则芒角张；伐星明与参等，大臣有谋，兵起；失色，军散败；芒角动，边有急，兵起，有斩伐之事；星移，客伐主；肩细微，天下兵弱；左足入玉井中，兵起，秦有大水，有丧，山石为怪；星差戾，王臣贰；左股星亡，东南不可举兵；右股，则主西北。
又曰参足移北为进，将出有功；徙南为退，将军失势。
三星疏，法令急。
日食，大臣忧，臣下相残，阴国强。
日晕，有来和亲者，一曰大饥。
月食其度，为兵，臣下有谋，贵臣诛，其分大饥，外兵大将死，天下更令。
月晕，将死，人殃乱，战不利。
月犯，贵臣忧，兵起，民饥；犯参伐，偏将死。
岁星犯之，水旱不时，大疫，为饥；守之，兵起，民疫；入，则天下更政。
荧惑犯之，为兵，为内乱，秦、燕地凶；守之，为旱，为兵，四方不宁；逆行入，则大饥。
填星犯之，有叛臣；守之，其下国亡，奸臣谋逆，一云有丧，后、夫人当之；逆行留守，兵起。
太白犯之，天下发兵；守之，大人为乱，国易政，边民大战。
辰星犯之，为水，为兵，贵臣黜。
辰星与参出西方，为旱，大臣诛。逆守之，兵起。
客星入犯之，国内有斩刈事；守之，边州失地；环绕者，边将有斩刈事。
彗星犯之，边兵败，君亡，远期三年；贯之，色白，为兵、丧。
星孛于参，君臣俱忧，国兵败。
流星入犯之，先起兵者亡。
《乙巳占》曰： 流星出而光润，边安，有赦，狱空。 
青云气入犯之，天子起边城；苍白，为臣乱；赤，为内兵；黄色润泽，大将受赐；黑，为水灾，大臣忧。
白云气出贯之，将死，天子疾。
按汉永元铜仪，参八度。
旧去极九十四度。
景祐测验，参宿十星十度，右足入毕十三度。
玉井四星，在参左足下，主水泉，以给庖厨。
动摇，为忧。
客星入，为水，为丧国失地；出，则国得地，一云将出。
流星入，为大水。
云气入而色青，井水不可食。
屏二星，一作天屏，在玉井南，一云在参右足。
星不具，人多疾。
不明，大人寝疾。
星亡，主多病。
月、五星犯之，为水。
客星出于屏，亦为大人有疾。
彗星犯之，水旱不时。
军井四星，在玉井东南，军营之井，主给师，济疲乏。
月犯，刍稾财宝出。
荧惑入，为水，兵多死。
太白入，兵动，民不安。
客星入，忧水害。
厕四星，在屏星东，一曰在参右脚南，主溷。
色黄，为吉，岁丰；青黑，人主腰下有疾。
星不具，则贵人多病。
客星入，为谷贵。
彗、孛入，岁饥。
青云气入，为兵；黑，为忧；黄，则天子有喜。
天屎一星，在天厕南。
色黄，则年丰。
凡变色，为蝗，为水旱，为霜杀物。
常以秋分候之。
星亡不见，天下荒；星微，民多流。
按《步天歌》，玉井、军井、厕各四星，屏二星，天屎一星，俱属参宿。
《晋志》玉井在参左足，武密书属觜，《乾象新书》属毕；军井，《晋志》在玉井南，武密亦属觜，《乾象新书》亦属毕，唐开元游仪在玉井东南；屏、厕、天屎，《晋志》皆不载，《隋志》屏在玉井南，开元游仪在觜，《隋志》厕在屏东，屎在厕南，《乾象新书》皆属参，与《步天歌》互有不合。
南方
东井八星，天之南门，黄道所经，七曜常行其中，为天之亭候，主水衡事，法令所取平也。
武密占曰：井中为三光正道，五纬留守若经之，皆为天下无道。
不欲明，明则大水。
又占曰：用法平，井宿明。
钺一星，附井宿前，主伺奢淫而斩之；明大与井宿齐，则用钺于大臣。
月宿，其分有风雨。
日食，秦地旱，民流，有不臣者；晕，则多风雨；有青赤气在日，为冠，天子立侯王。
月食，有内乱，大臣黜，后不安，五谷不登，分有兵、丧。
月晕，为旱，为兵，为民流，国有忧，一曰有赦。阴阳不和则晕，晕及三重，在三月为大水，在十二月日壬癸为大赦。
月犯之，将死于兵，水官黜，刑不平；犯井钺，大臣诛，有水事。
岁星犯之，主急法，多狱讼，水溢，将军恶之；犯井钺，近臣为乱，兵起；逆行入井，川流壅塞。
荧惑犯之，兵先起者殃，又曰天子以水败；入守经旬，下有兵，贵人不安；守三十日，成勾巳，角动，色赤黑，贵人当之，百川溢，兵起。
填星入犯之，兵起东北，大臣忧；入井钺，王者恶之；在觜而去东井，其下亡地。
太白犯之，咎在将；久守，其分君失政，臣为乱。
辰星犯之，星进则兵进，退则兵退，刑法平，又曰北兵起，岁恶。
芒角、动摇，色赤黑，为水，为兵起。
客星犯之，谷不登，大臣诛，有土功，小儿妖言。
彗星犯之，民谗言，国失政，一曰大臣诛，其分兵灾。
流星犯之，在春夏则秦地谋叛，在秋冬则宫中有忧。
《乙巳占》：流星色黄润，国安；赤黑，秦分民流，水灾。
苍黑云气入犯之，民有疾疫；黄白润泽，有客来言水泽事。
黑气入，为大水。
常以正月朔日入时候之，井宿上有云，岁多水潦。
按汉永元铜仪，井宿三十度，唐开元游仪三十三度，去极七十度。
景祐测验，亦三十三度，距西北星去极六十九度。
五诸侯五星，在东井北，主断疑、刺举、戒不虞、理阴阳、察得失，亦曰主帝心。
一曰帝师，二曰帝友，三曰三公，四曰博士，五曰太史，五者常为帝定疑议。
星明大、润泽，则天下治。
五礼备，则光明，不相侵陵；暗，则贵人谋上；芒角，祸在中。
岁星犯之，兵起三年。
荧惑犯之，大臣叛不成。
太白犯之，诸侯兴兵亡国；经天昼见，则诸侯受诛。
客星犯，王室乱，诸侯亡地，秦国殃；守之，诸侯亲属失位。
彗、孛犯之，执法臣诛，又曰贵臣当之，期一年。
云气犯之，色苍白，诸侯有丧；不，则臣有诛戮。
天下表大水。积水一星，在北河西北，所以供酒食之正也。
不见，为灾。
岁星犯之，水物不成，鱼盐贵，民饥。
荧惑犯之，为兵，为水。
辰星犯之，为水、旱。
客星犯之，兵起，大水，大臣忧，期一年。
苍白云气入犯之，天下有水。
积薪一星，在积水东北，供庖厨之正也。
星不明，五谷不登。
荧惑犯之，为旱，为兵，为火灾。
客星守之，薪贵。
赤云气入犯之，为水灾。
南河三星，与北河夹东井，一曰天之关门也，主关梁。
南河曰南戍，一曰南宫，一曰阳门，一曰越门，一曰权星，主火。
两河戍间，日、月、五星之常道也。
河戍动摇，中国兵起。
河星不具，则路不通。水泛溢。
月出入两河间中道，民安，岁美，无兵；出中道之南，君恶之，大臣不附。
星明，为吉；昏昧动摇，则边兵起，远人叛，主忧。
月犯之，为中邦忧，一曰为兵，为丧，为旱，为疫；行西南，为兵、旱；入南戍，则民疫；晕，则为土功；乘之，四方兵起；经南戍南，则为刑罚失。
岁星犯之，北主忧。
荧惑犯两河，为兵；守三十日以上，川溢；守南河，谷不登，女主忧；守南戍西，果不成；在东，则有攻战。
填星乘南河，为旱，民忧；守之，为兵，道不通。
太白舍三十日，川溢；一曰有奸谋；守两河，为兵起。
客星守之，为旱，为疫。
彗、孛出，为兵；守，为旱。
流星出，为兵、丧，边戍有忧。
苍白云气入之，河道不通；出而色赤，天子兵向诸侯。
黄气入之，有德令；出，为灾。
北河亦三星，北河曰北戍，一曰北宫，一曰阴门，一曰胡门，一曰衡星，主水。
五星出、入、留、守之，为兵起；犯之，为女丧；乘之，为北主忧。
岁星入北戍，大臣诛。
荧惑从西入北戍，六十日有丧；从东入，九十日有兵；一曰出北戍北守之，边将有不请于上而用兵外国者胜。
填星守之，兵起，六十日内有赦，一曰有土功；若守戍西，五谷不实。
太白舍北戍，三十日为女丧，有内谋；守阴门，不出百日天下兵悉起。
辰星守之，外兵起，边臣有谋；留止，则兵起四方。
客星入犯之，有丧于外，奸人在中；入自东，兵起，期九十日；入自西，有丧，期六十日；守之，为大水。
流星经两河间，天下有难；入，为北兵入中国，关梁不通。
云气苍白入犯之，边有兵，疾疫，又为北主忧。
四渎四星，在东井南垣之东，江、河、淮、济之精也。
明大，则百川决。
水位四星，在积薪东，一曰在东井东北，主水衡。
岁星犯之，为大水；一曰出南，为旱。
荧惑守之，田不治。
客星犯之，水道不通，伏兵在水中；一曰客星若水、火，守犯之，百川流溢。
彗、孛出，为大水，为兵，谷不成。
流星入之，天下有水，谷败民饥。
赤云气入，为旱、饥。
天樽三星，在五诸侯南，一曰在东井北，樽，器也，主盛饘粥，以给贫馁。
明，为丰；暗，则岁恶。
阙丘二星，在南河南，天子双阙，诸侯两观也。
太白、荧惑守之，兵战阙下。
军市十三星，状如天钱，天军贸易之市，有无相通也。
中星众，则军余粮；小，则军饥。
月入，为兵起，主不安。
五星守之，军粮绝。
客星入，则有刺客起，将离卒亡。
流星出，为大将出。
野鸡一星，在军市中，主变怪。
出市外，天下有兵。
守静，为吉；芒角，为凶。
狼一星，在东井东南，为野将，主侵掠。
色有常，不欲动也。
芒角、动摇，则兵起；明盛，兵器贵；移位，人相食；色黄白，为凶；赤，为兵。月犯之，有兵不战，一曰有水事。
月食在狼，外国有谋。
五星犯之，兵大起，多盗。
彗、孛犯之，盗起。
客星守之，色黄润，为喜；黑，则有忧。
赤云气入，有兵。
弧矢九星，在狼星东南，天弓也，主行阴谋以备盗，常属矢以向狼。
武密曰： 天弓张，则北兵起。 
又曰： 天下尽兵。 
动摇明大，则多盗；矢不直狼，为多盗；引满，则天下尽为盗。
月入弧矢，臣逾主。
月晕其宿，兵大起。
客星入，南夷来降；若舍，其分秋雨雪，谷不成；守之，外夷饥；出入之，为兵出入。
流星入，北兵起，屠城杀将。
赤云气入之，民惊，一曰北兵入中国。
老人一星，在孤矢南，一名南极。
常以秋分之旦见于丙，候之南郊，春分之夕没于丁。
见，则治平，天子寿昌；不见，则兵起，岁荒，君忧。
客星入，为民疫，一曰兵起，老者忧。
流星犯之，老人多疾，一曰兵起。
白云气入之，国当绝。
丈人二星，在军市西南，主寿考，悼耄矜寡，以哀穷人。
星亡，人臣不得自通。
子二星，在丈人东，主侍丈人则。
不见，为灾。
孙二星，在子星东，以天孙侍丈人侧，相扶而居以孝慈。
不见，为灾；居常，为无咎。
水府四星，在东井西南，水官也，主堤塘、道路、梁沟，以设堤防之备。
荧惑入之，有谋臣。
辰星入，为水。
客星入，天下大水。
流星入，色青，所主之邑大水；赤，为旱。
按《步天歌》自五诸侯至水府常星一十八坐，俱属东井。
武密书以丈人二星、子、孙各一星属牛宿。
《乾象新书》以丈人与子属参、孙属井；又以水府四星亦属参。
武密以水府属井。
余皆与《步天歌》合。
舆鬼五星，主观察奸谋，天目也。
东北星主积马，东南星主积兵，西南星主积布帛，西北星主积金玉，随变占之。
中央星为积尸，主死丧祠祀；一曰鈇锧，主诛斩。
星明大，谷不成；不明，民散。
锧欲其忽忽不明，明则兵起，大臣诛；动而光，赋重役烦，民怀嗟怨。
日食，国不安，有大丧，贵人忧。
晕，则其分有兵，大臣有诛废者。
月食，贵臣、皇后忧，期一年。
晕，为旱，为赦。
月犯之，秦分君忧，一曰军将死，贵臣、女主忧，民疫。
岁星犯之，谷伤民饥，君不听事；犯鬼锧，执法臣诛。
荧惑犯之，忠臣诛，一曰兵起，后失势；入，则后及相忧，一曰贼在君侧，有兵、丧；勾巳，国有赦；留守十日，诸侯当之；二十日，太子当之；勾巳环绕，天子失庙。
填星犯之，大臣、女主忧；守之，忧在后宫，为旱，为土功；入锧，王者恶之；犯积尸，在阳为君，在阴为后，在为太子，右为贵臣，随所守恶之。
太白入犯之，为兵，乱臣在内，一曰将有诛；贯之而怒，下有叛臣；久守之，下有兵，为旱，为火，万物不成。
辰星犯之，五谷不登；守，为有丧，忧在贵人。
客星犯之，国有自立者败，一曰多土功；入之，有诅盟祠鬼事。
彗星犯之，兵起，国不安。
星孛，其下有丧，兵起，宜修德禳之。
流星犯鬼锧，有戮死者；入，则四国来贡。
白云气入，有疾疫；黑，后有忧；赤，为旱；黄，为土功；入犯积尸，贵臣有忧；青，为病。
按汉永元铜仪，舆鬼四度。
旧去极六十八度。
景祐测验，舆鬼三度，距西南星去极六十八度。
爟四星，在鬼宿西北，一曰在轩辕西，主烽火，备边亭之警急。
以不明为安，明大则边有警。
赤云气入，天下烽火皆动。
天狗七星，在狼星北，主守财。
动移，为兵，为饥，多寇盗，有乱兵。
填星守之，人相食。
客、彗守之，则群盗起。
外厨六星，为天子之外厨，主烹宰，以供宗庙。
占与天厨同。
积尸气一星，在鬼宿中，孛孛然入鬼一度半，去极六十九度，在赤道内二十二度，主死丧祠祀。
天纪一星，在外厨南，主禽兽之齿。
太白、荧惑守犯之，禽兽死，民不安。
客星守之，则政隳。
天社六星，在弧矢南。
昔共工氏之勾龙能平水土，故祀之以配社，其精上为星。
明，则社稷安；不明、动摇，则下谋上。
太白、荧惑犯之，社稷不安。
客星入，有祀事于国内；出，则有祀事于国外。
按《晋志》，爟四星属天市垣，天狗七星在七星北。武密以天狗属牛宿，又属舆鬼，《乾象新书》属井。
外厨六星，《晋志》在柳宿南，武密书亦属柳，《乾象新书》与《步天歌》皆属舆鬼。
天纪一星，武密书及《乾象新书》皆属柳，惟《步天歌》属鬼宿。
天社六星，武密书属井，又属鬼。
《乾象新书》以西一星属井，中一星属鬼，末一星属柳。
今从《步天歌》，以诸星俱属舆鬼，而备存众说。
柳宿八星，天之厨宰也，主尚食，和滋味，又主雷雨。
《尔雅》曰： 咮谓之柳。柳，鹑火也。 
又主木功。
一曰天库，又为鸟喙，主草木。
明，则大臣谨重，国家厨食具；开张，则人饥死；亡，则都邑振动；直，则为兵。
日食，宫室不安，王者恶之，厨官、桥道、堤防有忧。
日晕，飞鸟多死，五谷不成；三抱而戴者，君有喜。
月食，宫室不安，大臣忧。
月晕，林苑有兵，天下有土功，厨狱官忧，又为兵，为饥，为旱、疫。
岁星犯之，国多义兵。
荧惑犯之，色赤而芒角，其下君死，一曰宫中忧火灾；守之，有兵，逆臣在侧；逆行守之，王不宁。
填星犯守，君臣和，天下喜；石申曰： 天子戒饮食之官。 
出、入、留、舍，有急令。
太白犯之，有急兵。
逆行勾巳，臣谋主；昼见，为兵。
辰星犯之，民相仇，岁旱，君戒在酒食。
客星犯之，咎在周国；守，则布帛、鱼盐贵。
色苍白，杀边地诸侯。
彗星犯之，大臣诛，为兵，为丧。
星孛于柳，南夷叛，甘德曰： 为兵，为丧。 
流星出犯之，周分忧；色黄，为喜；入，则王者内有火灾；《乙巳占》： 出，则宗庙有喜，贤人用；入，为天厨官有忧，木功废。 
赤云气入，为火；黄，为赦；黄白，为天子有喜，起宫室。
按汉永元铜仪，以柳为十四度，唐开元游仪十五度。
旧去极七十七度。
景祐测验，柳八星一十五度，距西头第三星去极八十三度。
酒旗三星，在轩辕右角南，酒官之旗也，主宴享饮食。
星不具，则天下有大丧，帝王宴饮，沉昏非礼，以酒亡国；明，则宴乐谨。
五星守之，天下大酺，有酒肉赐宗室。
荧惑犯之，饮食失度。
太白犯之，三公九卿有谋。
客、彗犯，主以酒过为相所害。
赤云气入，君以酒失。
按《晋志》，酒旗在天市垣。
《步天歌》以酒旗属柳宿。
以《通占镜》考之，亦属柳，又属七星。
《乾象新书》亦属七星，与《步天歌》不同，今并存之。
七星七星，一名天都，主衣裳文绣，又主急兵。
故星明，王道昌；暗，则贤良去，天下空；动，则兵起；离，则易政。
盖天曰：七星为朱雀颈。
颈者，文明之粹，羽仪所承。
日食其宿，主不安，刑在门户之神。又曰：文章士受诛，其分兵起，臣为乱。
日晕，周邦君忧；青色抱而顺，在兵为东军吉。
月食，后及大臣有忧，又为岁饥，民流，其国更政。
晕，其地旱，狱官凶。
岁星犯之，主忧兵，五谷多伤。
荧惑犯之，桥梁不通；逆行，则地动为火灾；出、入、留、舍，其国失地，水决。
填星犯守，世治平，王道兴，后、夫人喜。
太白犯之，兵暴起，大臣为乱；经天，防诈伪。
辰星犯之，贼臣在侧；守，则其分有忧，万物不成，兵从中起，贵臣有罪，民疫流亡。
客星犯之，为兵，《荆州占》云： 河水决，民流。 
彗犯，有乱兵起，贵臣戮；武密曰： 彗星出七星，状如杵，为兵。 
星孛于星，有乱兵起宫殿，贵臣戮，大臣相谮。
流星犯之，为兵、忧；又曰：入，则有急使来。《乙巳占》： 流星入，库官有喜，锦绣进，女工用。 
苍白云气入，贵人忧；出，则天子用急使。
赤入，为兵；黑，为贤士死；黄，则远人来贡；白，为天子遣使赐诸侯帛。
按景祐测验，七星七度，距大星去极九十七度。
轩辕十七星，在七星北，后妃之主，士职也。
一曰东陵，一曰权星，主雷雨之神。
南大星，女主也；次北一星，夫人也，屏也，上将也；次北一星，妃也，次将也；其次诸星，皆次妃之属也。
女主南小星，女御也；左一星少民，后宗也；右一星太民，太后宗也。
欲其色黄小而明。
武密曰： 后妃后宫之象，阴阳交合，感为雷，激为电，和为雨，怒为风，乱为雾，凝为霜，散为露，聚为云气，立为虹蜺，离为背璚，分为抱珥，此二十四变皆权主之。 
微细，则皇后不安；黑，则忧在大人；移徙，则民流；东西角大张而振，后族败。
月入之，女主失势，或火灾；犯左右角，大臣以罪免；中犯乘守太民，为饥，太后宗有罪；守少民，小有饥，女主失势；守御女，有忧。
月晕，女主有丧。
月、五星凌犯、环绕、乘守，皆为女主有祸。
月食，女主忧。
岁星犯之，女主失势，一曰大臣当之；乘守大民，为大饥，太后宗黜；中犯乘守少民，为小饥，后宫有黜者。
荧惑犯守勾巳，后妃离德；犯御女，天子仆妾忧；犯太民、少民，忧在后宗；守之，宫中有戮者。
填星行其中，女主失势，有丧。
太白犯之，皇后失势。
客星犯之，近臣谋灭宗族。
彗、孛犯，女主为寇，一曰兵起。
流星入之，后宫多谗乱《乙巳占》： 流星出之，后有中使出。 
一曰天子有子孙喜。
天稷五星，在七星南，农正也，取百谷之长以为号。
明，则岁丰；暗，或不具为饥；移徙，天下荒歉。
客星入之，有祠事于内；出，有祠事于国外。
天相三星，在七星北，一曰在酒旗南，丞相大臣之象。
武密曰： 占与相星同。 
五星犯守之，后妃、将相忧。
彗、客犯之，大臣诛。
云气入，黄，为大臣喜；黑，为将忧。
内平四星，在三台南，一曰在中台南，执法平罪之官。
明，则刑罚平。
按轩辕十七星，《晋志》在七星北，而列于天市垣；武密以轩辕属七星，又属柳；《乾象新书》以西八星属柳，中属七星，末属张。
天稷五星，《晋志》在七星南；武密亦以天稷属七星，又属柳；《乾象新书》以西二星属柳，余属七星。
天相三星，《晋志》在天市垣，武密书属七星，《乾象新书》属轸宿。
内平四星，《晋志》在天市垣，武密书属柳，《乾象新书》属张，《步天歌》属七星。
诸说皆不同，今并存之。
张宿六星，主珍宝、宗庙所用及衣服，又主天厨饮食、赏赉之事。
明，则王行五礼，得天下之中；动，则赏赉不明，王者子孙多疾；移徙，则天下有逆；就聚，则有兵。
日食，为王者失礼，掌御馔者忧。甘德曰： 后失势，贵臣忧，期七十日。 
晕及有黄气抱日，主功臣效忠。又曰： 财宝大臣黜，将相忧。 
月食，其分饥，臣失势，皇后有忧。
晕，为水灾。陈卓曰： 五谷、鱼盐贵。 
巫咸曰： 后妃恶之，宫中疫。 
月犯之，将相死，其国忧。
岁星入犯之，天子有庆贺事；守之，国大丰，君臣同心；三十日不出，天下安宁，其国升平。
荧惑犯之，功臣当封；入，则为兵起；又曰色如四时休王，其分贵人安，社稷无虞；又曰荧惑春守，诸侯叛；逆行守之，为地动，为火灾，又曰将军惊，土功作，又曰会则不可用兵。
填星犯之，为女主饮宴过度，或宫女失礼；入，为兵；出，则其分失地；守之，有土功。
太白犯之，国忧；守之，其国兵谋不成，石申曰： 国易政。 舍留，其国兵起。
辰星犯守，五谷不成，兵起，大水，贵臣负国，民疫，多讼，芒角，臣伤其君；入，为火灾；出；则有叛臣。
客星犯之，天子以酒为忧；守之，周、楚之国有隐士出；入于张，兵起，国饥；舍留不去，前将军有谋。又曰利先起兵。
彗星犯之，国用兵，民亡；守，为兵；出，为旱；又曰犯守，君欲移徙宫殿。
星孛于张，为民流，为兵大起。
《乙巳占》： 流星出入，宗社昌，有赦令，下臣入贺。 
苍白云气入之，庭中觞客有忧；黄白，天子因喜赐客；黑，为其分水灾；色赤，天子将用兵。
按汉永元铜仪，张宿十七度，唐开元游仪十八度。
旧去极九十七度。
景祐测验，张十八度，距西第二星去极一百三度。
天庙十四星，在张宿南，天子祖庙也。
明，则吉；微细，其所有兵，军食不通。
客星中犯之，有白衣会，兵起。又曰祠官有忧。
武密曰： 与虚梁同占。 
按天庙十四星，《晋志》虽列于二十八宿之外，而亦曰在张宿南，与《隋志》所载同，兼与《步天歌》合。
翼宿二十二星，天之乐府，主俳倡戏乐，又主外夷远客、负海之宾。
星明大，礼乐兴，四国宾；动摇，则蛮夷使来；离徙，天子将举兵。
日食，王者失礼，忠臣见谮，为旱灾。
晕，为乐官黜；上有抱气三，敌心欲和。
月食，亦为忠臣见谮，飞虫多死，北方有兵，女主恶之，石申曰： 大臣有谋。 
月犯之，国忧，其分有兵，大将亡，女主恶之。
岁星犯，五谷为风所伤；守之，王道具，将相忠，文术用；逆行入之，君好畋猎。
荧惑犯之，其分民饥，臣下不从命，边兵起；出、入、留、舍，为兵；守之，佞臣为乱。
填星犯之，大臣忧；守之，主圣臣贤，岁丰，后有喜；出、入、留、舍，兵起；逆行，则女主失政。
太白入或犯之，皆为兵起；出、入、留、舍，大风水灾，其分君不安；舍左，为旱；守犯、勾巳、凌突，则大臣专君令。
辰星凌抵，下臣为乱伏诛；守之，旱，饥，民流，龙蛇见；守其中，兵大起；同见西方，大臣忧。
客星入犯之，国有兵，大臣忧，一曰负海国有使来；守之，为兵起。
彗星犯之，大臣忧，国有兵、丧。
星孛于翼，亦为大臣忧，其分失礼乐；出，则其地有谋，下有兵、丧；芒所指，有降人。
流星犯之，亦为忧在大臣；出，则其下有兵；入，为贵臣囚系，《乙巳占》曰： 流星入，天下贤士入见，南夷来贡，国有贤臣。 
赤云气出入，有暴兵；黄而润泽，诸侯来贡；黑，为国忧。
按汉永元铜仪，翼宿十九度，唐开元游仪十八度。
旧去极九十七度。
景祐测验，翼宿一十八度，距中行西第二星去极百四度。
东瓯五星，在翼南，蛮夷星也。
《天文录》曰： 东瓯，东越也，今永嘉郡永宁县是也。 
芒角、动摇，则蛮夷叛。
太白、荧惑守之，其地有兵。
按东瓯五星，《晋志》在二十八宿之外，《乾象新书》属张宿；武密书属翼宿，与《步天歌》合。
轸宿四星，主冢宰、辅臣，主车骑，主载任。
有军出入，皆占于轸。
又主风，占死丧。
明大，则车驾备；移徙，天子有忧；就聚，则兵起。
辖二星，傅轸两旁，主王侯，左辖为王者同姓，右辖为异姓。
星明，兵大起；远轸，凶；辖举，南蛮侵；车无辖，国有忧。
日食，忧在将相，戒车驾之官，一曰后不安。
晕而生背气，其下兵起，城拔，视背所向击之胜，又曰王者恶之。
月食，后及大臣忧。
月晕，有兵，岁旱，多大风。
岁星犯之，为火灾，为民疫，大臣忧，主库者有罪；入，则其国将死；守之，国有丧；七日不移，有赦，又曰君有忧。
荧惑犯之，有乱兵；入轸，将军为乱，水伤稼，民多妖言；逆行，为火，为兵。
填星犯之，为兵，为土功；入，则兵败；逆行，女主忧；出、入、舍、留，六十日兵起，大旱。
太白犯之，为兵起，得地；入，为兵；守之，亡地，将忧；起左角，逆行至轸，失地；经天，则兵满野。
辰星犯之，民疫，大臣忧，中国有贵丧；守之，大水；入，则天下以火为忧，一曰国有丧。
客星犯之，为兵，为丧；入，则有土功，籴贵，诸侯使来；出，则君使诸侯；守之，边兵起，民饥；守辖，军吏忧。
彗星犯之，为兵，为丧；色赤，为君失道，又曰天子起兵，王公废黜。
星孛于轸，亦为兵、丧，又曰下谋上，主忧。
流星犯之，有兵起，亦有丧，不出一年，库藏空；春夏犯之，为皮革用；秋冬，为水旱不调。
按汉永元铜仪，以轸宿为十八度。
旧去极九十八度。
景祐测验，亦十八度，去极一百度。
长沙一星，在轸宿中，入轸二度，去极百五度，主寿命。
明，则君寿长，子孙昌。
青丘七星，在轸东南，蛮夷之国号。
星明，则夷兵盛；动摇，夷兵为乱；守常，则吉。
军门二星，在青丘西，一曰在土司空北，天子六宫之门。主营候，设豹尾旗，与南门同占。
星非其故，及客星犯之，皆为道不通。
器府三十二星，在轸宿南，乐器之府也。
明，则八音和，君臣平；不明，则反是。
客、彗犯之，乐官诛。
赤云气掩之，天下音乐废。
土司空四星，在青丘西，主界域，亦曰司徒。
均明，则天下丰；微暗，则稼穑不登。
太白、荧惑犯之，男女废耕桑。
客、彗犯之，为兵起，民流。
按《步天歌》，以左辖右辖二星、长沙一星、军门二星、土司空四星、青丘七星、器府三十二星俱属轸宿；《晋志》惟辖星、长沙附于轸，余在二十八宿之外；《乾象新书》以军门、器府、土司空属翼，青丘属轸；武密书以军门属翼，余皆属轸。
今从《步天歌》，而附见诸家之说。
