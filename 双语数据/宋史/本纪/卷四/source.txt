○太宗一太宗神功圣德文武皇帝讳炅，初名匡乂，改赐光义，即位之二年改今讳，宣祖第三子也，母曰昭宪皇后杜氏。
初，后梦神人捧日以授，已而有娠，遂生帝于浚仪官舍。
是夜，赤光上腾如火，闾巷闻有异香，时晋天福四年十月七日甲辰也。
帝幼不群，与他儿戏，皆畏服。
及长，隆准龙颜，望之知为大人，俨如也。
性嗜学，宣祖总兵淮南，破州县，财物悉不取，第求古书遗帝，恒饬厉之，帝由是工文业，多艺能。
仕周至供奉官都知。
太祖即位，以帝为殿前都虞候，领睦州防御使。
亲征泽、潞，帝以大内点检留镇，寻领泰宁军节度使。
征李重进，为大内都部署，加同平章事、行开封尹，再加兼中书令。
征太原，改东都留守，别赐门戟，封晋王，序班宰相上。
开宝九年冬十月癸丑，太祖崩，帝遂即皇帝位。
乙卯，大赦，常赦所不原者咸除之。
丙辰，群臣表请听政，不许。丁巳，宰相薛居正等固请，乃许，即日移御长春殿。
庚申，以弟廷美为开封尹兼中书令，封齐王；先帝子德昭为永兴军节度使兼侍中，封武功郡王；德芳为山南西道节度使、兴元尹、同平章事。
薛居正加左仆射，沈伦加右仆射，卢多逊为中书侍郎，曹彬仍枢密使，并同平章事。楚昭辅为枢密使，潘美为宣徽南院使，内外官进秩有差。
诏茶、盐、榷酤用开宝八年额。
十一月癸亥朔，帝不视朝。
甲子，追册故尹氏为淑德皇后，越国夫人符氏为懿德皇后。
戊辰，罢州县奉户。
庚午，诏诸道转运使察州县官吏能否，第为三等，岁终以闻。
命诸州大索知天文术数人送阙下，匿者论死。
乙亥，命权知高丽国事王伷为高丽国王。
癸未，幸相国寺。
己丑，遣著作郎冯正、佐郎张巳使契丹告哀。
诏文武官由谴累不齿者，有司毋得更论前过。
十二月己亥，置直舍人院。
甲寅，御乾元殿受朝，乐县而不作。
大赦，改是岁为太平兴国元年。
命太祖子及齐王廷美子并称皇子，女并称皇女。
丁巳，置三司副使。
戊午，契丹遣使来赙。
己未，幸讲武池，遂幸玉津园。
庚申，节度使赵普、向拱、张永德、高怀德、冯继业、张美、刘廷让来朝。
二年春正月壬戌，以大行殡，不视朝。
丙寅，禁居官出使者行商贾事。
戊辰，亲试礼部举人。
甲戌，上大行皇帝谥曰英武圣文神德，庙号太祖。
丙子，幸相国寺，还，御东华门观灯。
庚辰，阅礼部贡士十举至十五举者百二十人，并赐出身。
戊子，命邕州广源州酋长坦坦绰侬民富为检校司空、御史大夫、上柱国。
辛卯，幸讲武池。
置江南榷茶场。
二月甲午，契丹遣使来贺即位及正旦。
吴越国遣使来贡。
罢南唐铁钱。
庚子，帝改名炅。
壬寅，大宴崇德殿，不作乐。
乙巳，幸新凿池，遂幸讲武池，宴射玉津园。
丁未，占城国遣使来贡。
己酉，令江南诸州盐先通商处悉禁之。
戊午，幸太平兴国寺，遂幸造船务。还，幸建隆观。
三月壬戌朔，始立试官衔选限。
己卯，以河阳节度使赵普为太子少保。
己丑，幸开宝寺。
置威胜军。
禁江南诸州铜。
许契丹互市。
夏四月辛卯，大食国遣使来贡。
丁酉，契丹遣使来会葬。
乙卯，葬太祖于永昌陵。
五月壬戌，河南法曹参军高丕、伊阙县主簿翟嶙、郑州荥泽令申廷温坐不勤事，并免。
癸亥，向拱、张永德、张美、刘廷让皆罢节镇，为诸卫上将军。
乙丑，幸新水硙，遂幸玉津园宴射。
丙寅，诏继母杀子及妇者同杀人论。
庚午，宴崇德殿，不作乐。
遣辛仲甫使契丹。
甲戌，以十月七日为乾明节。
己卯，祔太祖神主于庙，以孝明皇后王氏配，又以懿德皇后符氏、淑德皇后尹氏祔别庙。
庚辰，诏作北帝宫于终南山。癸未，幸新水硙，遂宴射玉津园。
六月辛卯朔，白龙见邠州要策池中。
乙卯，幸开宝寺，遂幸飞龙院，赐从官马。
是月，磁州保安等县墨虫生，食桑叶殆尽。颍州大水。
秋七月庚午，诏诸库藏敢变权衡以取羡余者死。
癸未，钜鹿、沙河步屈食桑、麦，河决荥泽、顿丘、白马、温县。
闰月己亥，幸白鹘桥，临金水河。
己酉，河溢开封等八县，害稼。
甲寅，诏发潭州兵击梅山洞贼。
丁巳，有司上闰年舆地版籍之图。
令支郡得专奏事。
八月癸亥，黎州两林蛮来贡。
乙丑，平海军节度使陈洪进来朝。
癸酉，以观灯，遂幸相国寺。
戊寅，诏作崇圣殿。
是月，陕、澶、道、忠、寿诸州大水，钜鹿步蝻生，景城县雹。
九月乙未，幸弓箭院，遂幸新修三馆。
壬寅，幸新水硙，遂幸西御园宴射。
丁未，渤尼国遣使来贡，山后两林蛮来献马。
辛亥，幸讲武台大阅。
容州初贡珠。
乙卯，镇海、镇东军节度使钱惟濬来朝。
丙辰，狩近郊。
丁巳，吴越王遣使乞呼名，不允。
是月，兴州江水溢，濮州大水，汴水溢。
冬十月戊午朔，赐百官及在外将校、长吏冬服。
辛酉，契丹来贺乾明节。
己巳，幸京城西北，观卫士与契丹使骑射，遂宴苑中。
己巳，群臣请举乐，表三上，从之。
丙子，诏禁天文卜相等书，私习者斩。
辛巳，畋近郊。
初榷酒酤。
十一月丁亥朔，日有食之，既。庚寅，日南至，帝始受朝。
甲午，遣李渎等贺契丹正旦。
丁酉，禁江南诸州新小钱，私铸者弃市。
癸丑，幸御龙弓箭直营，赐军士钱帛有差。
十二月丁巳朔，试诸州所送天文术士，隶司天台，无取者黥配海岛。
庚午，畋近郊。
癸酉，诏定晋州矾法，私煮及私贩易者罪有差。
辛巳，幸新水硙。
高丽国王使其子元辅来贺即位。
三年春正月丙戌朔，不受朝，群臣诣阁贺。
庚寅，殿直霍琼坐募兵劫民财，腰斩。
甲午，浚汾河。
雅州西山野川路蛮来朝。
戊戌，开襄、汉漕渠，渠成而水不上，卒废。
己亥，光禄丞李之才坐擅入酒邀同列饮殿中，除名。
庚子，罢陈州蔡河舟算。
辛丑，浚广济、惠民及蔡三河，治黄河堤。
乙巳，浚汴口。
己酉，命修《太祖实录》。
辛亥，命群臣祷雨。
癸丑，京畿雨足。
二月丙辰，幸郑国公主第。
以三馆新修书院为崇文院。
丁巳，诏班诸州录事、县令、簿尉历子合书式。
甲子，罢昌州七井虚额盐。
丙寅，泗州录事参军徐璧坐监仓受贿出虚券，弃市。
辛未，幸西绫锦院，命近臣观织室机杼，还，幸崇文院观书。
诏凿金明池。
甲申，禁沿边诸郡阑出铜钱。
制西京新修殿名。
三月乙酉朔，贝州清河民田祚十世同居，诏旌其门闾，复其家。
辛丑，监海门戍、殿直武裕坐奸赃弃市。
壬寅，秦州言，戎酋王泥猪寇八狼戍，巡检刘崇让击败之，枭其首以徇。
己酉，吴越国王钱俶来朝。
壬子，幸开宝寺。
是月，寿州甘露降。
夏四月乙卯朔，命群臣祷雨。
召华山道士丁少微。
丙辰，禁民自春及秋毋捕猎。
庚午，幸建隆观，遂幸西染院，又幸造船务。
乙亥，置诸道转运判官。
己卯，陈洪进献漳、泉二州，凡得县十四、户十五万一千九百七十八、兵万八千七百二十七。
庚辰，幸城南观麦，遂幸玉津园宴射。
辛巳，侍御史赵承嗣坐监市征隐官钱，弃市。
癸未，以陈洪进为武宁军节度使、同平章事。
钱俶乞罢所封吴越国王，及解天下兵马大元帅，并寝书诏不名之命，归其兵甲，求还，不许。
是月，河决获嘉县。
五月乙酉，赦漳、泉，仍给复一年。
钱俶献其两浙诸州，凡得州十三、军一、县八十六、户五十五万六百八十、兵一十一万五千三十六。
丁亥，封钱俶为淮海国王，其子惟濬徙淮南军节度使，惟治徙镇国军节度使。
戊子，赦两浙，给复如漳、泉。
癸巳，遣李从吉等使契丹。
乙未，占城国遣使献方物。
壬寅，定难军节度使李克睿卒，子继筠立。
乙巳，以继筠袭定难军节度使。
幸殿前都指挥使杨信第视疾。
戊申，以秦州节度判官李若愚子飞雄矫制乘驿至清水县，缚都巡检周承瑨及刘文裕、马知节等七人，将劫守卒据城为叛，文裕觉其诈，禽缚飞雄按之，尽得其状，诏诛飞雄及其父母妻子同产，而哀若愚宗奠无主，申戒中外臣庶，自今子弟有素怀凶险、屡戒不悛者，尊长闻诸州县，锢送阙下，配隶远处，隐不以闻，坐及期功以上。
六月戊午，复给乘驿银牌。
壬午，秦州清水监军田仁朗击破西羌，斩获甚众。
癸未，诏太平兴国元年十月乙卯以来诸职官以赃致罪者，虽会赦不得叙，永为定制。
是月，泗州大水，汴水决宁陵县。
秋七月乙酉，大雨震电，西窑务藁聚焚。
壬辰，右千牛卫上将军李煜卒，追封吴王。
戊戌，金乡县民李光袭十世同居，诏旌其门。
庚戌，改明德门为丹凤门。
壬子，中书令史李知古坐受赇擅改刑部所定法，杖杀之。
八月癸丑，幸南造船务，遂幸玉津园宴射。
滑州黄河清。
丙辰，诏两浙发淮海王缌麻以上亲及管内官吏赴阙。
辛未，夷州蛮任朗政来贡。
癸酉，詹事丞徐选坐赃，杖杀之。
甲戌，群臣请上尊号曰应运统天圣明文武皇帝，许之。
九月甲申，亲试礼部举人。
壬子，以布衣张遁为襄邑县主簿，张文旦濮阳县主簿。
冬十月癸丑朔，契丹遣使来贺乾明节。
高丽国王遣使来贡。
庚申，幸武功郡王德昭邸，遂幸齐王邸，赐齐王银万两、绢万匹，德昭、德芳有差。
辛酉，复兖州曲阜县袭封文宣公家。
庚午，畋近郊。
是月，河决灵河县。
十一月丙申，祀天地于圜丘，大赦。
御乾元殿受尊号。
庚子，幸齐王邸。
丙午，以郊祀，中外文武加恩。
十二月乙丑，幸讲武台观机石连弩。
庚午，畋近郊。
戊寅，契丹遣使来贺正旦。
己卯，置三司推官、巡官。
四年春正月丁亥，命太子中允张洎、著作佐郎句中正使高丽，告以北伐。
遣官分督诸州军储输太原行营。
庚寅，以宣徽南院使潘美为北路都招讨制置使，分命节度使河阳崔彦进、彰德李汉琼、彰信刘遇、桂州观察使曹翰，副以卫府将直，四面进讨。
侍卫马军都虞候米信、步军虞候田重进并为行营指挥使，将其军以从，西上阁门使郭守文、顺州团练使梁迥监护之。
辛卯，命云州观察使郭进为太原石岭关都部署，以断燕蓟援师。
癸巳，置签署枢密院事，以石熙载为之。
乙未，宴潘美等于长春殿，赐以袭衣、金带、鞍马。
癸卯，新浑仪成。
二月壬子，幸国子监，遂幸玉津园宴射。
甲寅，以齐王廷美子德恭为贵州防御使。
丙辰，以中书侍郎、尚书右仆射、同平章事沈伦为东京留守兼判开封府事，宣徽北院使王仁赡为大内都部署，枢密承旨陈从信副之。
癸亥，赐扈从近臣鞍马、衣服、金玉带有差。
甲子，帝发京师。
戊寅，次澶州，观鱼于河。三月庚辰朔，次镇州。
丁亥，郭进破北汉西龙门砦，禽获甚众。
乙未，郭进大破契丹于关南。
庚子，左飞龙使史业破北汉鹰扬军，俘百人来献。
乙巳，夏州李继筠乞帅所部助讨北汉。
诏泉州发兵护送陈洪进亲属赴阙。
夏四月己酉朔，岚州行营与北汉军战，破之。
庚戌，盂县降。
以石熙载为枢密副使。
辛酉，以孟玄哲、刘廷翰为兵马都钤辖，崔翰总马步军，并驻泊镇州。
壬戌，帝发镇州。
折御卿克岢岚军，获其军使折令图。
乙丑，克隆州，获其招讨使李询等六人。
己巳，折御卿克岚州，杀其宪州刺史郭翊，获夔州节度使马延忠。
庚午，次太原，驻跸汾东行营。
辛未，幸太原城，诏谕北汉主刘继元使降。
壬申夜，帝幸城西，督诸将发机石攻城。
甲戌，幸诸砦。
乙亥，幸连城，视攻城诸洞。
五月己卯朔，攻城西南，遂陷羊马城，获其宣徽使范超，斩纛下。
辛巳，攻城西北。
壬午，其骑帅郭万超来降，遂移幸城南，手诏赐继元。
癸未，进攻将士尽奋，若将屠之。
是夜，继元遣使纳款。
甲申，继元降，北汉平，凡得州十、县四十、户三万五千二百二十。
命祠部郎中刘保勋知太原府。
乙酉，赦河东常赦所不原者，命录死事将校子孙，瘗战士。
戊子，以榆次县为新并州。
优赏归顺将校，尽括僧道隶西京寺观，官吏及高赀户授田河南。
北汉节度使蔚进卢遂以汾州降。
己丑，以继元为右卫上将军、彭城郡公。
帝作《平晋诗》，令从臣和。
辛卯，继元献官妓百余，以赐将校。
乙未，筑新城。
送刘继元缌麻以上亲赴阙。
丙申，幸城北，御沙河门楼。
尽徙余民于新城，遣使督之，既出，即命纵火。
丁酉，以行宫为平晋寺，帝作《平晋记》刻寺中。
废隆州，隳其城。
庚子，发太原。
丁未，次镇州。
六月甲寅，以将伐幽、蓟，遣发京东、河北诸州军储赴北面行营。
庚申，帝复自将伐契丹。
丙寅，次金台顿，募民为乡导者百人。
丁卯，次东易州，刺史刘宇以城降，留兵千人守之。
戊辰，次涿州，判官刘厚德以城降。
己巳，次盐沟顿，民得近界马来献，赐以束帛。
庚午，次幽州城南，驻跸宝光寺。
契丹军城北，帝率众击走之。
壬申，命节度使定国宋偓、河阳崔彦进、彰信刘遇、定武孟玄哲四面分兵攻城。
以潘美知幽州行府事。
契丹铁林厢主李札卢存以所部来降。
癸酉，移幸城北，督诸将进兵，获马三百。
幽州神武厅直并乡兵四百人来降。
乙亥，范阳民以牛酒犒师。
丁丑，帝乘辇督攻城。
秋七月庚辰，契丹建雄军节度使、知顺州刘廷素来降。
壬午，知蓟州刘守恩来降。
癸未，帝督诸军及契丹大战于高梁河，败绩。甲申，班师。
庚寅，命孟玄哲屯定州，崔彦进屯关南。
乙巳，帝至自范阳。
八月壬子，西京留守石守信坐从征失律，贬崇信军节度使。
甲寅，彰信军节度使刘遇贬宿州观察使。
癸亥，命潘美屯河东三交口。
甲戌，汴水决宋城县。
武功郡王德昭自杀。
诏作太清楼。
是月，秦州大水。
九月己卯，河决汲县。
丁亥，置皇子侍读。
己亥，幸新城，观铁林军人射强弩。
庚子，华山道士丁少微诣阙，献金丹及巨胜、南芝、玄芝。
癸卯，山后两林蛮以名马来献。
丙午，镇州都钤辖刘廷翰及契丹战于遂城西，大败之，斩首万三百级，获三将、马万匹。
冬十月乙亥，以平北汉功，齐王廷美进封秦王，薛居正加司空，沈伦加左仆射，卢多逊兼兵部尚书，曹彬兼侍中，白进超、崔翰、刘廷翰、田重进、米信并领诸军节度使，楚昭辅、崔彦进、李汉琼并加检校太尉，潘美加检校太师，王仁赡加检校太傅，石熙载加刑部侍郎，文武从臣进秩有差。
十一月庚辰，放道士丁少微归华山。
己丑，畋近郊。
辛卯，忻州言与契丹战，破之。关南言破契丹，斩首万余级。
十二月丁未，占城国遣使来贡。
丁卯，畋近郊。
置诸州司理判官。
五年春正月庚辰，诏宣慰河东诸州。
壬午，新作天驷左、右监，以左、右飞龙使为左、右天厩使，闲厩使为崇仪使。庚寅，改端明殿学士为文明殿学士。
二月戊辰，斩徐州妖贼李绪等七人。废顺化军。
三月戊子，会亲王、宰相、淮海国王及从臣蹴鞠大明殿。
己丑，左监门卫上将军刘鋹卒，追封南越王。
癸巳，代州言宣徽南院使潘美败契丹之师于雁门，杀其驸马侍中萧咄李，获都指挥使李重诲。
闰三月丙午，幸水硙，因观鱼。
甲寅，亲试礼部举人。
丁巳，亲试诸科举人。
庚午，幸讲武池观习楼船。
辛未，甘、沙州回鹘遣使以橐驼名马来献。
夏四月癸未，亲试应百篇举赵昌国，赐及第。
壅汾河晋祠水灌太原，隳其故城。
是月，寿州风雹，冠氏县雨雹。
五月癸卯朔，大霖雨。
辛酉，命宰相祈晴。
六月壬午，高丽国王遣使来贡。
是月，颍州大水，徐州白沟溢入城。
秋七月丁未，讨交州黎桓，命兰州团练使孙全兴、八作使张濬、左监门卫将军崔亮、宁州刺史刘澄、军器库副使贾湜、阁门祗候王僎并为部署。
全兴、濬、亮由邕州，澄、湜、僎由廉州，各以其众致讨。
庚申，北海虸蚄生。
八月甲申，西南蕃主龙琼琚使其子罗若从并诸州蛮来贡。
九月癸卯，黎桓遣使为丁璿上表求袭位。
甲辰，史馆上《太祖实录》。
壬戌，畋近郊。
冬十月戊寅，大发兵屯关南及镇、定州。
己丑，发京师，至雄州，民治道。
甲午，命侍卫马军都指挥使米信护定州屯兵。
十一月庚子朔，安南静海军节度行军司马、权知州事丁璿上表求袭位，不报。
丙午，以秦王廷美为东京留守，王仁赡为大内都部署，陈从信副之。
己酉，帝伐契丹。
壬子，发京师。
癸丑，次长垣县。
关南与契丹战，大破之。
以河阳三城节度使崔彦进为关南都部署。
戊午，驻跸大名府。
诸军及契丹大战于莫州，败绩。
十二月甲戌，大阅，遂宴幄殿。
卫士有盗获獐者当坐，诏特释之。
戊寅，以保静军节度使刘遇、威塞军节度使曹翰为幽州东、西路部署。
庚辰，发大名府，因校猎。
乙酉，帝至自大名府。
交州行营与贼战，大破之。
六年春正月癸卯，置平塞、静戎二军。
辛亥，易州破契丹数千众。
丙寅，改静戎军为安静军。
二月己卯，命宰臣祷雨。
三月己酉，兴元尹德芳薨，追封岐王。
癸丑，诏令诸路转运使察官吏贤否以闻。
丙辰，置破虏、平戎二军。
丁巳，高昌国遣使来贡。
壬戌，交州行营破贼于白藤江口，获战舰二百艘，知邕州侯仁宝死之。会炎瘴，军士多死者，转运使许仲宣驿闻，诏班师。
诏斩刘澄、贾湜于军中，征孙全兴下狱。
令诸州长吏五日一虑囚。
夏四月辛未，幸太平兴国寺祷雨。
丙戌，高丽国遣使来贡。
禁西川诸州白衣巫师。
罢湖州织罗，放女工。
五月己未，雨。
降死罪囚，流以下释之。
平塞军与契丹战，破之。
六月甲戌，司空、平章事薛居正薨。
七月丙午，诏渤海琰府王助讨契丹。
是月，延州、鄜、宁、河中大水，宋州蝗。
九月乙未朔，日有食之。
甲辰，左拾遗田锡上疏极谏，诏嘉奖之。
丙午，置京朝官差遣院，初令中书舍人郭贽等考校课绩。
辛亥，以赵普为司徒，石熙载为枢密使。
壬子，诏求直言。
丙辰，易州言破契丹。斩绵州妖贼王禧等十人。
冬十月癸酉，群臣三奉表上尊号曰应运统睿文英武大圣至明广孝皇帝，许之。
甲申，以河阳三城节度使崔彦进为关南都部署，侍卫马军都指挥使米信为定州都部署。
丙戌，校历代医书。
甲午，诏作苏州太一宫成。
十一月丁酉，监察御史张白坐知蔡州日假官钱籴粜，弃市。
甲辰，改武德司为皇城司。
女真遣使来贡。
辛亥，祀天地于圜丘，大赦。
御乾元殿受尊号，内外文武加恩。
壬子，令诸州监临官有所闻见传闻须面陈者，俟报。
丁巳，交州行营部署孙全兴弃市。
辛酉，以枢密使楚昭辅为左骁卫上将军。
十二月癸酉，购求医书。
己卯，畋近郊。
己丑，诸道节度州置观察支使，奉料同掌书记，仍不得并置。
辛卯，禁民私市近界部落马。
七年春正月甲午朔，不受朝，群臣诣阁称贺。
壬戌，定舆服等差及婚取丧葬仪制。
二月甲申，改关南为高阳关，徙并州治唐明镇。
乙酉，特贳庐州管内逋米万七千二百四十石。
三月癸巳朔，日有食之。
乙未，以秦王廷美为西京留守。
乙巳，以旱分遣中黄门遍祷方岳。
交州以王师致讨，遣使来谢。
壬子，赐秦王袭衣、通犀带、钱十万。
是月，舒州上玄石有白文曰 丙子年出赵号二十一帝 。
宣州雪霜，杀桑害稼。
北阳县蝗，飞鸟数万食之尽。
夏四月甲子，以枢密直学士窦偁、中书舍人郭贽并参知政事，如京使柴禹锡为宣徽北院使兼枢密副使。
戊辰，中书侍郎兼兵部尚书、平章事卢多逊罢为兵部尚书。
丁丑，西京留守、秦王廷美罢归第，复其子德恭、德隆名皇侄，女韩氏妇落皇女、云阳公主之号。
卢多逊褫职流崖州，并徙其家，期周以上亲悉配远裔。
庚辰，左仆射、平章事沈伦罢为工部尚书。
禁河南诸州私铸铅锡恶钱及轻小钱。
是月，润州大水。
五月辛丑，崔彦进败契丹于唐兴。
戊申，虑囚。
己酉，夏州留后李继捧献其银、夏、绥、宥四州。
辛亥，三交行营言，潘美败契丹之师于雁门，破其垒三十六。
丙辰，秦王廷美降封涪陵县公、房州安置。
以崇仪副使阎彦进知房州，监察御史袁廓通判军州事，各赐白金三百两。
己未，府州破契丹于新泽砦，获其将校以下百人。
是月，陕州蝗，芜湖县雨雹。
六月乙亥，遣使发李继捧缌麻巳上亲赴阙，其弟继迁奔地斤泽。
丙子，置译经院。
是月，河决临济县。汉阳军大水。
秋七月甲午，以子德崇为检校太保、同平章事，封卫王；德明为检校太保、同平章事，封广平郡王。
乙卯，工部尚书沈伦以左仆射致仕。
是月，河决范济口。淮水、汉水、易水皆溢。阳谷县蝗。关、陕诸州大水。
八月庚申朔，太子太师王溥薨。
己卯，诏川、峡诸州官织锦绮、鹿胎、透背、六铢、欹正、龟壳等悉罢之，民间勿禁。
九月己丑朔，西京诸道系籍沙弥，令祠部给牒。
甲寅，贵妃孙氏薨。邠州蝗。
冬十月癸亥，诏河南吏民不得阑出边关侵挠略夺，违者论罪，有得羊马生口者还之。
戊辰，幸金明池，御龙舟观习水战。
河决武德县，蠲临河民租。
己卯，左谏议大夫、参知政事窦偁卒。
癸卯，《乾元历》成。
是月，岳州田鼠食稼。
十一月己酉，以李继捧为彰德军节度使。
禁民丧葬作乐。
十二月戊午朔，日有食之。
庚午，蠲两浙诸州太平兴国六年以前逋租。
戊寅，高丽国王伷卒，其弟治遣使求袭位，诏立治为高丽国王。
闰月戊子朔，丰州与契丹战，破之，获其天德军节度使萧太。
占城国献驯象。
丙申，狩近郊。
辛亥，诏赦银、夏等州常赦所不原者。
诸州置农师。
八年春正月己卯，以东上阁门使王显为宣徽南院使，酒坊使弭德超为北院使，并兼枢密副使。
癸未，诏令州、县长吏延问高年耆德。
二月戊子朔，日有食之。
丁酉，禁内属部落私市女口。
三月庚申，以右谏议大夫宋琪为参知政事。
丰州破契丹兵，降三千余帐。
癸亥，分三司，各置使。
癸酉，幸金明池，观习水战。
丙子，亲试礼部举人。
甲申，除福建诸州盐禁。
夏四月壬寅，班《外官戒谕辞》。
壬子，流枢密副使弭德超于琼州，并徙其家。
乙卯，幸枢密使石熙载第视疾。
五月丁卯，诏作太一宫于都城南。
黎桓自称三使留后，遣使来贡，并上丁璿让表。
诏谕桓送璿母子赴阙，不听。
丁亥，流威塞军节度使曹翰于登州。
乙亥，诏长吏诱致关、陇流亡。
是月，河决滑州，过澶、濮、曹、济，东南入于淮。
相州风雹。
六月己亥，以王显为枢密使，柴禹锡为宣徵南院使兼枢密副使。
己酉，兖州泰山父老及瑕丘等七县民诣阙请封禅。
是月，谷、洛、瀍、涧溢，坏官民舍万余区，溺死者以万计，巩县坏殆尽。
秋七月辛未，参知政事郭贽罢为秘书少监。
庚辰，加宋琪刑部尚书，以工部尚书李昉参知政事。
是月，河、江、汉、滹沱及祁之资、沧之胡卢、雄之易恶池水皆溢为患。
八月壬辰，以大水故，释死罪以下。
丁酉，山后两林蛮来贡。
溪、锦、叙、富四州蛮来附。
庚戌，以枢密使石熙载为右仆射。
辛亥，增《谥法》。
诏军国政要令参知政事李昉及枢密院副使一人录送史馆。
九月癸丑朔，占城国献驯象。
初置水陆路发运于京师。
是月，睢溢，浸田六十里。
冬十月戊戌，改卫王德崇名元佐，广平郡王德明名元祐，德昌名元休，德严名元隽，德和名元杰。
已酉，进元佐为楚王、元祐陈王，封元休韩王、元隽冀王、元杰益王，并检校太保、同平章事。
司徒兼侍中赵普罢为武胜军节度使。
十一月壬子朔，以参知政事宋琪、李昉并平章事。
癸丑，除川、峡民祖父母父母在别籍异财弃市律。
己未，太一宫成。
壬申，以翰林学士李穆、吕蒙正、李至并参知政事，枢密直学士张齐贤、王沔并同签署枢密院事。
庚辰，置侍读官。
十二月壬午朔，诏绥、银、夏等州官吏招诱没界外民归业，仍给复三年。
丁亥，赐河北、河东缘边戍卒襦，京城诸军米。
淮海国王钱俶三上表乞解兵马大元帅、国王、尚书中书令、太师等官。
罢元帅名，余不许。
西人寇宥州，巡检使李谒击走之。
是月，醴泉县水中草变为稻。滑州河决。
雍熙元年春正月壬子朔，不受朝，群臣诣阁拜表称贺。
戊午，右仆射石熙载薨。
壬戌，购逸书。
丁卯，涪陵县公廷美薨，追封涪陵王。
壬申，蠲诸州民去年官所贷粟。
癸酉，左谏议大夫、参知政事李穆卒。
三月丁巳，滑州河决既塞，帝作《平河歌》赐近臣，蠲水所及州县今年租。
癸未，以涪陵王子德恭、德隆为刺史，婿韩崇业为静难军司马。
是月，甘露降太一宫庭。
夏四月乙酉，泰山父老诣阙请封禅。
戊子，群臣表请凡三上，许之。
甲午，幸金明池，观习水战，因幸讲武台观射，赐武士帛。
五月庚戌朔，除江南盐禁。
辛亥，幸城南观麦，赐刈者钱帛。
罢诸州农师。
壬子，西州回鹘与波斯外道来贡。
丁丑，乾元、文明二殿灾。
己卯，以京官充堂后官。
六月丁亥，诏求直言。
己丑，遣使按察两浙、淮南、西川、广南狱讼。
镇安军节度使、守中书令石守信薨。
庚子，令诸州长吏十日一虑囚。
壬寅，诏罢封泰山。
甲辰，禁边臣境外种莳。
秋七月壬子，改乾元殿为朝元殿，文明殿为文德殿，丹凤门为乾元门；改匦院为登闻鼓院，东延恩匦为崇仁检院，南招谏匦为思谏检院，西申冤匦为申明检院，北通玄匦为招贤检院。
八月丁酉，亲祠太一宫。
壬寅，河水溢。
是月，淄州大水。
九月壬戌，群臣表三上尊号曰应运统天睿文英武大圣至仁明德广孝皇帝，不许，宰相叩头固请，终不许。
丙寅，幸并河新仓。
冬十月甲申，赐华山隐士陈抟号希夷先生。
夏州言掩击李继迁，获其母妻，俘千四百余帐，继迁走。
壬辰，禁布帛不中度者。
癸巳，岚州献牝兽，一角，并瑞物六十三种图付史馆。
戊戌，忠州录事参军卜元干坐受赇枉法，杖杀之。
十一月壬子，高丽国王遣使来贡。
丁巳，祀天地于圜丘，大赦，改元，中外文武官进秩有差。
癸酉，以浦城童子杨亿为秘书省正字。
十二月庚辰，淮海国王钱俶徙封汉南国王。
癸未，赐京畿高年帛。
丁亥，罢岭南采珠场。
壬辰，立德妃李氏为皇后。
丙申，御乾元门，赐京师大酺三日。
戊戌，大雨雪。
