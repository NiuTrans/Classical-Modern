○真宗二六年春二月戊寅，幸飞山雄武营，观发机石、连弩，遂宴射潜龙园。
己卯，以京东西、淮南水灾，遣使振恤贫民，平决狱讼。
幸北宅视德润疾。
庚辰，以西凉府六谷首领潘罗支为朔方军节度、灵州西面都巡检使。
甲申，封贤懿长公主为郑国长公主。
蕃部叶市族啰埋等内附。
己丑，德润卒。
庚寅，屯田员外郎盛梁坐受赇枉法，流崖州。
三月辛卯朔，钦州言交州八州使黄庆集等来归。
石、隰都巡检使言绥州东山蕃部军使拽臼等内属。
己酉，钱种放还山。
乙卯，幸惟吉第视疾。
戊午，幸元份宫视疾。
四月，李继迁寇洪德砦，蕃官庆香、庆等击走之。
以庆香等领刺史。
契丹来侵，战望都县，副都部署王继忠陷于敌，发河东广锐兵赴援。
辛巳，信国公玄祐薨。
五月甲午，太白昼见。
辛亥，录望都战没将士子孙。
癸丑，镇州副都部署李福坐望都之战临阵退衄，削籍流封州。
京城疫，分遣内臣赐药。
六月丁卯，诏命官流窜没岭南者，给缗钱归葬。
丰州瓦窑没剂、如罗、昧克等族以兵济河击李继迁，败之。
丁丑，陇山西首领秃逋等贡马，愿附大兵击贼。
丁亥，寇准为三司使。
复盐铁、度支、户部副使。
秋七月癸丑，兖王元杰薨。
八月庚午，太白昼见。
辛未，原、渭等州言西蕃八部二十五族纳质来归。
丙子，诏环、庆秋田经寇践伤者，顷赐粟十五斛，民被掠者，口赐米一斛。
蠲棣州民租十之三。
九月己丑，蒲端国献红鹦鹉。
丙申，出内府缯帛，市谷实边。
甲辰，以吕蒙正为太子太师、莱国公。
十月丁丑，狐出皇城角楼，获之。
戊寅，给军中传信牌。
十一月癸巳，虑囚，杂犯死罪以下递减一等，杖释之。
苦寒，令诸路休役兵。
己亥，阅捧日军士教三阵于崇政殿。壬寅，幸大相国寺。
庚戌，雨木冰。
甲寅，有星孛于井、鬼。
十二月庚申，遣使西北，劳赐将士。
甲子，诏求直言。
西面部署言李继迁攻西凉，知府丁维清没焉。
庚午，以李继隆为山南东道节度使。
甲戌，万安太后不豫，诏求良医。
戊寅，赦天下，死罪减一等，流以下释之。
是岁，西凉府暨龙野马族、三佛齐、大食国来贡。
河北、兴元府、遂、郢州大熟。
景德元年春正月丙戌朔，大赦，改元。
丁亥，麟府路言契丹言泥族拔黄三百余帐内属。
癸巳，幸天驷监，赐从官马。
丙申，京师地震。
辛丑，诏民间天象器物、谶候禁书，并纳所司焚之，匿不言者死。
石、隰州言河西蕃部四十五族首领率属内附。
京师地再震。
乙巳，废高州。
丁未，京师地复震。
壬子，开定州河通漕。
二月，环、庆部署言西凉府潘罗支集六谷蕃部合击李继迁，败之，继迁中流矢死。
罗支使来献捷。
戊寅，太常卿张齐贤为兵部尚书。
冀、益、黎、雅州地震。
三月，威虏军守将破契丹于长城口，追北过阳山，斩获甚众。
柳谷川蕃部入寇、麟，府击败之，擒千余人。
己亥，皇太后崩。
辛丑，群臣三上表请听政，不允。
乙巳，李沆等诣宫门，见帝毁瘠过甚，退上五表求见，言西北军事方殷，力请听政，从之。
麟府路言败西人于神堆，破其砦栅。
己酉，帝始于崇政殿西庑衰服恸哭见群臣。
夏四月甲寅，上大行皇太后谥曰明德。
群臣三请御正殿，从之。
丙辰，邢州地震不止。
以溪蛮宁息，民多复业，蠲澧州石门县租二年。
丁卯，以隆暑，休北边役兵。
瀛州地震。
五月甲申，邢州地连震不止，赐民租之半。
蒲端国遣使来贡。
丁巳，诏诸路转运使代还日，在任兴除利害、升黜能否，凡所经画事，悉条上以闻。
六月己未，幸北宅视德钦疾。
洪德砦言继迁部将都尾等率属归附。
甲子，诏罢川峡、闽、广州军贡承天节，自今三千里外者罢之。
镇戎军言败戎人于石门川。
庚午，德钦卒。
洪德砦言蕃部罗泥天王本族诸首领各率属归附。
赵保忠卒。
壬午，暑甚，罢京城工役，遣使赐暍者药。
秋七月癸未，班用兵诛赏格。
丙戌，李沆薨。
庚寅，以翰林侍读学士毕士安为吏部侍郎、参知政事。
庚子，益都民李仁美、国凝母皆百余岁，诏赐粟帛。
八月，泾原部署言击万子军主族帐，斩首二百余级。
己未，以毕士安、寇准并平章事，宣徽南院使王继英为枢密使，同知枢密院事冯拯、陈尧叟并签署枢密院事。
壬申，诏常参官二人共举州县官可任幕职者一人。
丙子，以保平军节度石保吉为武宁军节度、同平章事。
庚辰，遣使广南东、西路疏决系囚，犒劳军校父老，访民间便宜。
九月癸未，罢北面赍御剑内臣，以剑属主将。
丙戌，令诸路转运使考察官吏能否，己丑，诏翰林学士承旨宋白等举文武官可任藩郡者各一人。
丁酉，召宰相议亲征。
契丹耶律吴欲来降。
宋州汴水决。
乙巳，置祁州。
河决澶州，遣使具舟济民，给以粮饷。
闰月乙卯，诏河北吏民杀契丹者，所至援之，仍颁赏格。
壬申，江南旱，遣使决狱，访民疾苦，祠境内山川。
癸酉，明德皇太后殡沙台。
北平砦、威虏军合兵大破契丹。
乙亥，参知政事王钦若判天雄军府兼都部署。
契丹统军挞览率众攻威虏、顺安军，三路都部署击败之，斩偏将，获其辎重。
又攻北平砦及保州，复为州、砦兵所败。
挞览与契丹主及其母并众攻定州，宋兵拒于唐河，击其游骑。
契丹驻阳城淀，因王继忠致书于莫州石普以讲和。
丙子，以天雄军都部署周莹为驾前贝、冀路都部署，侍卫马军都指挥使葛霸为驾前邢、洺路都部署。
己卯，高继勋率兵击败契丹数万骑于岢岚军。
冬十月壬午，诏修葺历代圣贤陵墓。
癸未，麟府路率部兵入朔州，破大狼水砦。
乙酉，令漕运所经州军长吏兼辇运事。
戊子，祔明德皇后于太庙。
庚寅，命张齐贤兼青、淄、潍安抚使，丁谓兼郓、齐、濮安抚使。
癸巳，幸故郑国长公主第。
乙未，诏王超等率兵赴行在。
丁酉，诏魏能、张凝、田敏屯定州。
癸卯，以厮铎督为朔方军节度、灵州西面巡检、西凉府六谷大首领。
保、莫州、威虏、岢岚军及北平砦皆击败契丹。
既而王继忠上言契丹请和，命阁门祗候曹利用往答之。
丁未，以雍王元份为东京留守。
己酉，置龙图阁待制。
十一月辛亥，太白昼见。
乙卯，遣使抚河北。
契丹攻瀛州，知州李延渥率兵败之，杀伤十余万众，遁去。
官吏进秩、赐物有差。
己未，遣使安抚河东诸州。
契丹逼冀州，知州王屿击走之。
甲子，校猎近郊。
丙寅，遣使安集河北流民。
戊辰，以山南东道节度、同平章事李继隆为驾前东面排阵使，武宁军节度、同平章事石保吉为驾前西面排阵使。
石州地震。
庚午，车驾北巡。
司天言：日抱珥，黄气充塞，宜不战而却。
癸酉，驻跸韦城县。
甲戌，寒甚，左右进貂帽毳裘，却之曰： 臣下皆苦寒，朕安用此？ 王继忠数驰奏请和，帝谓宰相曰： 继忠言契丹请和，虽许之，然河冰已合，且其情多诈，不可不为之备。 
契丹兵至澶州北，直犯前军西阵，其大帅挞览耀兵出阵，俄中伏弩死。
丙子，帝次澶州。渡河，幸北砦，御城北楼，召诸将抚慰。
郓州得契丹谍者，斩之。
戊寅，曹利用使契丹还。
十二月庚辰朔，日有食之。
契丹使韩巳来讲和。
辛巳，遣使安抚河北、京东。
壬午，幸城南临河亭，赐凿凌军绵襦。
癸未，幸北砦，又幸李继隆营，命从官将校饮，犒赐诸军有差。
诏谕两京以将班师。
甲申，契丹使姚东之来献御衣、食物。
乙酉，御行营南楼观河，遂宴从官及契丹使。
丙戌，遣使抚谕怀、孟、泽、潞、郑、滑等州，放强壮归农。
遣监西京左藏库李继昌使契丹定和，戒诸将勿出兵邀其归路。
丁亥，遣使安集河北流民，瘗暴骸。
以阁门祗候曹利用为东上阁门使、忠州刺史。
戊子，幸北砦劳军，召李继隆、石保吉宴射行宫西亭。
壬辰，赦河北诸州死罪以下，民经蹂践者给复二年，死事官吏追录子孙。
癸巳，雍王元份疾，命参知政事王旦权东京留守。
甲午，车驾发澶州，大寒，赐道傍贫民襦裤。
乙未，契丹使丁振以誓书来。
丁酉，契丹兵出塞。
戊戌，至自澶州。
己亥，幸雍王元份宫视疾。
辛丑，录契丹誓书颁河北、河东诸州。
癸卯，遣使抚问河北东、西路官吏将卒，访察功状。
甲辰，改威虏诸军名。
戊申，诏恤河北伤残。
是岁，交州、西凉府、西、高、丰、甘、沙州、占城、大食、蒲端、龟兹国来贡。
江南东、西路饥，陕、滨、棣州蝗害稼，命使振之。
二年春正月庚戌朔，以契丹讲和，大赦天下，非故斗杀、放火、强盗、伪造符印、犯赃官典、十恶至死者悉除之。
壬子，放河北诸州强壮归农，令有司市耕牛给之。
癸丑，罢诸路行营，合镇、定两路都部署为一。
乙卯，罢北面部署、钤辖、都监、使臣二百九十余员。
振河北饥。
遣监察御史朱抟赴德清军收瘗战没遗骸，致祭。
罢江、淮、荆、浙增榷酤钱。
丙辰，幸雍王元份宫视疾。
甲子，诏淮南以上供军储振饥民。
戊辰，以天平军节度使王超为崇信军节度。
省河北戍兵十之五，缘边三之一。
所在量军储馈给，勿调民飞輓。
癸酉，幸李继隆第视疾。
京西民转送军储者赐租十二。
丁丑，诏河北转运使察官属不任职者以名闻。
戊寅，取淮、楚间踏犁式颁之河朔。二月，嘉、邛州铸大铁钱。
置霸州、安肃军榷场。
癸未，李继隆卒。
甲申，定入粟实边授官等级。
乙酉，遣使安抚交州。
甲午，诏缘边得契丹马牛，悉纵还之，没蕃汉口归业者，给资粮。
弛边民铁禁。
环州言戎人入寇，击走之，俘其军主。
癸卯，遣太子中允孙仅等使契丹。
丁未，吕蒙正对便殿。
三月甲寅，御试礼部贡举人。
戊午，郑州防御使魏能坐归师不整，责授右羽林将军。
庚申，禁边民入外境掠夺。
夏四月，赐进士李迪等琼林宴。
丁酉，枢密直学士刘师道责授忠武军行军司马，右正言、知制诰陈尧咨单州团练使，俱坐考试不公。
己亥，葺河北城池。
癸卯，置资政殿学士，以王钦若为之。冯拯为参知政事。
甲辰，以宁国军留后、驸马都尉吴元扆为武胜军节度。
戎人寇环州，击败之，执其酋庆，请戮之，诏释其罪，配淮南。
五月戊申，幸国子监。
丁巳，司天少监史序上《乾元宝典》。
己未，幸元份宫视疾。
庚申，御试河北举人。
丁卯，宴近臣于资政殿。饯种放游嵩山。
癸酉，诏天下榷利勿增羡为额。
六月丁丑，诏劝学。
幸诸王宫。
己卯，命法直官用士人。
己丑，曹州民赵谏、赵谔以恐喝赃钜万伏诛。
辛卯，以赵德明归款，谕河西诸蕃各守疆界。
高琼求板本经史，诏给之。
秋七月庚戌，刘质进《兵要论》，召试中书。
甲子，诏复贤良方正能直言极谏等六科。
八月戊寅，雍王元份薨。
丙戊，有司上新定权衡法。
遣内臣奉安太祖圣容于扬州建隆寺。
丁亥，翰林学士晁迥先为郓王元份留守官属，坐辅导无状，责授右司郎中。
辛丑，幸南宫及恭孝太子宫。
有星孛于紫微。
九月丁未，以向敏中为鄜延路都部署。
庚戌，淮南旱，诏转运使疏理系囚。
癸亥，三司上《新编敕》。
群臣三表上尊号，不允。
庚午，幸兴国寺传法院观新译经。
辛未，命近臣虑开封府系囚。
壬申，诏荆湖溪峒民为蛮人所掠而归者，勿限年月，给还旧产。
冬十月庚辰，丁谓上《景德农田编敕》。
乙酉，毕士安薨。
丙戌，遣职方郎中韩国华等使契丹。
十一月戊申，诏翰林侍讲学士邢昺等举堪为学官者十人。
丙辰，享太庙。
丁巳，祀天地于圜丘，大赦。庚申，大宴含光殿。
癸亥，寇准加中书侍郎兼工部尚书，楚王元佐为右卫上将军，彭城郡王元偓进封宁王，安定郡王元称进封舒王，曹国公元俨进封广陵郡王，安定郡公惟吉加同平章事。
癸酉，契丹使来贺承天节。
十二月辛巳，置资政殿大学士，以王钦若为之。
癸未，以高琼为忠武军节度，葛霸为昭德军节度。
对京畿父老于长春殿，赐帛有差。
契丹遣使贺明年正旦。
是岁，夏州、西凉府、邛部川蛮来贡。
淮南、两浙、荆湖北路饥，京东蝻生，闽飓风不害稼，遣使分振。
三年春正月丁巳，亲释逋负系囚。
振畿县贫民，收瘗遗骸。
丁卯，诏缘边归业民给复三年。
辛未，置常平仓。
二月甲戌，幸北宅省德恭疾。
乙亥，诏京东西、淮南、河北振乏食客户。
己卯，谒明德皇后攒宫，赐守奉人缗帛。
甲申，禁民开近陵域地。
以宋州为应天府。
丁亥，王继英卒。
戊戌，以中书侍郎兼工部尚书、平章事寇准为刑部尚书，左丞、参知政事王旦为工部尚书、平章事。
己亥，王钦若、陈尧叟并知枢密院事。
翰林学士赵安仁参知政事。
枢密都承旨韩崇训、马知节并签署枢密院事。
三月乙巳，客星出东南。
辛亥，免随州光化民贷粮。
己未，诏儆谏臣悉心献替。
夏四月癸酉，幸秦国长公主第。
丙子，幸开宝寺，遂幸御龙直班院，观教阅弓刀。
又幸左骐骥院，赐从官马、群牧使等器币。
还，幸崇文院观图籍，赐编修官金帛有差。
己卯，置清平、宣化二军。
乙酉，置河北缘边安抚使、副、都监于雄州。
壬辰，命使巡抚益、利、梓、夔、福建诸路，决狱及犒设将吏、父老。
乙未，种放赐告归终南山。
己亥，遣使巡抚江、浙路。
五月壬寅，日当食不亏。
周伯星见。
辛亥，置京东五路巡检。
丁巳，幸北宅视德恭疾。
己未，德恭卒。
西凉府厮铎督部落多疾，赐以药物。
渭川妙娥族三千余帐内附。
复置高州。
六月丙子，群臣固请听乐，从之。
诏三班考较使臣以七年为限。
知广州凌策请发兵定交止乱，帝以黎桓素修职贡，不欲伐丧，命遵前诏安抚。
戊寅，罢两川税课金二分。
乙未，汴水暴涨，赐役兵钱。
丙申，遣使振应天府水灾及瘗溺死者。
秋七月壬寅，减鄜延戍兵。
乙巳，太白昼见。
庚戌，诏渭州、镇戎军收获蕃部牛送给内地耕民。
壬子，赐广南《圣惠方》，岁给钱五万，市药疗病者。
邵晔上邕州至交阯水陆路及控制宜州山川等图，帝曰： 祖宗辟土广大，唯当慎守，不必贪无用地，苦劳兵力。 
甲子，大宴含光殿，始用乐。
丙寅，大风，遣中使视稼。
八月甲戌，阅太常新集雅乐。
丁丑，幸宝相院。
戊寅，诏川峡戍兵二年者代之。
庚辰，工部侍郎董俨坐躁竞倾狡，责授山南东道行军司马。
九月甲寅，宴射含芳园。
丙辰，御试贤良方正直言极谏科。
壬戌，幸元偓宫视疾。
甲子，置诸陵斋宫。
乙丑，放西州纳质人。
夏州赵德明奉表归款。
冬十月庚午，以赵德明为定难军节度兼侍中，封西平王。
甲午，两浙转运使姚铉坐不法除名，为连州文学。
丁酉，葬明德皇后。
十一月壬寅，周伯星再见。
十二月癸酉，太白昼见。
戊寅，高琼卒。
乙酉，狩近郊，以亲获兔付有司荐庙。
戊子，诏牛羊司畜有孳乳者放牧勿杀。
辛卯，朝陵，缘路禁乐。
壬辰，幸秦国长公主第，又幸北宅视德钧疾。
是岁，西凉府龛谷十族、高溪州、风琶溪洞诸蛮酋来贡。
京东西、河北、陕西饥，振之。
博州蝝，不为灾。
四年春正月己亥朔，御朝元殿受朝。
诏京畿系囚流以下减一等。
甲辰，以陈尧叟为东京留守。
德钧卒。
乙巳，契丹使辞归国。
以丁谓为随驾三司使。
己未，车驾发京师。
庚申，次中牟县，除逋负，释系囚，赐父老衣币，所过如之。
王显卒。
丙寅，次永安镇。
丁卯，帝素服诣诸陵。
减西京及诸路系囚罪，如己亥诏。
置永安县及三陵副使、都监。
二月己巳，幸西京，经汉将军纪信冢、司徒鲁恭庙，赠信太尉、恭太师。
命吏部尚书张齐贤祭周六庙。
诏从官先茔在洛者赐告祭拜。
癸酉，诏西京建太祖神御殿。
置国子监、武成王庙。
甲戌，幸上清宫。
诏赐酺三日。
辛巳，录唐白居易孙利用为河南府助教。
壬午，幸吕蒙正第。
甲申，御五凤楼观酺，召父老五百人，赐饮楼下。
丁亥，幸元偓宫。
戊子，葺周六庙。加号列子。
增封唐孝子潘良瑗及其子季通墓，仍禁樵采。
庚寅，诏河南府置五代汉高祖庙。
辛卯，车驾发西京。
甲午，次郑州，遣使祀中岳及周嵩、懿二陵。
丁酉，赐隐士杨璞缯帛。
三月己亥，至自西京。
甲辰，谒启圣院太宗神御殿。
癸丑，赵德明遣使来谢廪给，因贡驼马，优赐答之。
丁巳，诏天下收瘗遗骸，致祭。
庚申，蠲河南府仓库吏逋负刍粮缗帛四十五万。
夏四月癸酉，诏岭南官除赴以时，以避炎瘴。
辛巳，皇后郭氏崩。
甲午，诏榷酤不得增课。
五月丙申朔，日有食之。辛亥，有司上大行皇后谥曰庄穆。
减并、代戍兵屯河东，以省馈运。
戊午，幸元偁宫视疾。
兖州增二千户守孔子坟。
闰月戊辰，减剑、陇等三十九州军岁贡物，夔、贺等二十七州军悉罢之。
己巳，幸秦国长公主第省疾。
壬申，御试制科举人。
丙戌，诏张齐贤等各举供奉官、侍禁、殿直有谋略武干知边事者二人。
癸巳，诏开封府断狱，虽被旨，仍覆奏。
六月，盛暑，减京城役工日课之半。
丁未，令翰林讲读、枢密直学士各举常参官一人充御史。
司天监言五星聚而伏于鹑火。
乙卯，葬庄穆皇后。
秋七月丁卯，庄穆皇后祔别庙。
庚午，置灵台令。
壬申，增置开封府判官、推官各一员。
甲戌，宜州兵乱，军校陈进杀知州刘永规等，劫判官卢成均为首。
诏阁门使曹利用等讨之。
乙亥，交州来贡，赐黎龙廷《九经》及佛氏书。
辛巳，以龙廷为静海军节度、交阯郡王，赐名至忠。
癸巳，复置诸路提点刑狱。
八月壬寅，幸大相国寺，遂幸崇文院观书，赐修书官器币。
又幸内藏库。
丁未，中书门下言庄穆皇后祥除已久，秋宴请举乐，不允。
己酉，颁宜州立功将士赏格。
益州地震。
辛亥，赐文宣王四十六世孙圣佑同学究出身。
壬子，邢昺加工部尚书。
中书门下再表请秋宴听乐，又不允。
丙辰，泾原路言瓦亭砦地震。
丁巳，诏王旦、杨亿等修太祖、太宗史。
置龙图阁直学士，以右谏议大夫杜镐为之。
丁谓上《景德会计录》。
九月己巳，赐交阯郡王印及安南旌节。
壬申，赐畿县《圣惠方》。丁亥，幸舒王宫视疾。
辛卯，赐监修国史王旦宴。
壬辰，日上有五色云。
冬十月甲午朔，日当食，云阴不见。
曹利用破贼于象州，擒卢成均，斩陈进。
优赐将士，利用等进秩、赐物有差。
乙巳，颁考试进士新格。
祠祭置监祭使二员，以御史充。
诏翰林学士晁迥等举常参官可知大藩者二人。
丁未，升象州为防御。
甲寅，诏：宜、柳、象州、怀远军死罪以下，非十恶、谋故斗杀、官吏犯枉法赃者，并原之。广南东、西路杂犯死罪以下递减一等，胁从受署者勿理。
蠲宜、柳、象州、怀远军丁钱及夏秋租，桂、昭州秋租。乙卯，毁诸道官司非法讯囚之具。
十一月戊辰，日南至，御朝元殿受朝。
曹利用等言招安贼党，其馈贼食物者，请追捕减死论，诏释不问。
十二月己亥，赐近臣、契丹锦绮绫縠等物。
癸卯，废兖州铁冶。
己未，甘州僧翟大秦等献马，给其直。
是岁，河西六谷、夏州、沙州、大食、占城、蒲端国、西南蕃溪峒蛮来贡。
雄州、安肃、广信饥。
宛丘、东阿、须城县蝗，不为灾。
诸路丰稔，淮、蔡间麦斗十钱，粳米斛二百。
大中祥符元年春正月乙丑，有黄帛曳左承天门南鸱尾上，守门卒涂荣告，有司以闻。
上召群臣拜迎于朝元殿启封，号称天书。
丁卯，紫云见，如龙凤覆宫殿。
戊辰，大赦，改元，群臣加恩，赐京师酺。
幽州旱，求市麦种；夏州饥，请易粟，并许之。
己巳，诏黎、雅、维、茂四州官以瘴地二年一代。
甲戌，大雪，停汴口、蔡河夫役。
戊寅，蠲畿内贷粮。
己卯，诏以天书之应，申儆在位。
乙酉，制加交阯郡王黎至忠功臣食邑。
二月壬辰，御乾元门观酺，赐父老千五百人衣服、茶彩。
丁酉，分遣中使六人锡边臣宴。
丙午，申明非命服勿服销金及不许以金银为箔之制。
三月甲戌，兖州父老千二百人诣阙请封禅；丁卯，兖州并诸路进士等八百四十人诣阙请封禅；壬午，文武官、将校、蛮夷、耆寿、僧道二万四千三百七十余人诣阙请封禅，不允。
自是表凡五上。
夏四月甲午，诏以十月有事于泰山，遣官告天地、宗庙、岳渎诸祠。
乙未，以知枢密院事王钦若、参知政事赵安仁为泰山封禅经度制置使。
丙申，以王旦为封禅大礼使，冯拯、陈尧叟分掌礼仪使。
庚子，幸元偁宫视疾。
壬寅，御试礼部贡举人。
丙午，作昭应宫。
戊申，幸秦国长公主第省疾。
又幸晋国、鲁国长公主第，并赐白金千两、彩二千匹。
曹、济州、广济军耆老二千二百人诣阙请临幸。
五月壬戌，王钦若言泰山醴泉出，锡山苍龙见。
丙子，诏瘗汴、蔡、广济河流尸暴骸，仍致祭。
丁丑，幸南宫视惟能疾。
壬午，诏缘路行宫旧屋止加涂塈，毋别创。
癸未，置天书仪卫使副、扶侍使都监、夹侍，凡有大礼即命之。
诏离京至封禅以前不举乐，所经州县勿以声伎来迓。
甲申，放后宫一百二十人。
戊子，诏：除乘舆供帐，存于礼文者如旧，自今宫禁中外进奉物，勿以销金文绣为饰。
六月乙未，天书再降于泰山醴泉北。
丁酉，诏宫苑皇亲臣庶第宅饰以五彩，及用罗制幡胜、缯帛为假花者，并禁之。
壬寅，迎泰山天书于含芳园，云五色见，俄黄气如凤驻殿上。
庚戌，曲赦兖州系囚流罪以下。
辛亥，群臣表上尊号曰崇文广武仪天尊道宝应章感圣明仁孝皇帝。
秋七月庚申，太白昼见。
丙寅，诏诸州市上供物，非土地所宜者罢之。
八月己丑，上太祖尊谥曰启运立极英武圣文神德玄功大孝皇帝，太宗曰至仁应道神功圣德文武大明广孝皇帝。
庚寅，诏东封道路军马毋犯民稼，开封府毋治道役民。
庚子，置河东缘边安抚司。
乙巳，黔州言磨嵯、洛浦蛮首领龚行满等率族二千三百人内附。
己酉，王钦若献芝草八千余本。
九月戊午，令有司勿奏大辟案。
岳州进三脊茅。
庚申，以向敏中权东京留守。
甲子，奉天书告太庙，悉陈诸州所上芝草、嘉禾、瑞木于仗内。
戊辰，幸元偓宫视疾。
壬申，知晋州齐化基坐贪暴削籍，流崖州。
乙亥，幸潜龙园宴射。
丁丑，幸惟吉宫视疾。
戊寅，西京诸州民以车驾东巡贡献召对，劳赐之。
己卯，以马知节为行宫都部署。
庚辰，赵安仁献五色金玉丹、紫芝八千七百余本。
乙酉，亲习封禅仪于崇德殿。冬十月戊子，上御蔬食。
庚寅，以巡幸，置考制度使、副，凡巡幸则命之。
是夕，五星顺行同色。
辛卯，车驾发京师，扶侍使奉天书先道。
丙申，次澶州，宴周莹于行宫。
戊戌，许、郓、齐等州长吏赴泰山陪位。
辛丑，驻跸郓州，神光起昊天玉册上。
甲辰，诏扈从人毋坏民舍、什器、树木。
丁未，法驾入乾封县奉高宫。
戊申，王钦若等献泰山芝草三万八千余本。
己酉，五色云起岳顶。
庚戌，法驾临山门，黄云覆辇，道经险峻，降辇步进。
先夕大风，至是顿息。
辛亥，享昊天上帝于圜台，陈天书于左，以太祖、太宗配。
帝衮冕奠献，庆云绕坛，月有黄光。命群臣享五方帝诸神于山下封祀坛，上下传呼万岁，振动山谷。
降谷口，日有冠戴，黄气纷郁。
壬子，禅社首，如封祀仪。
紫气下覆，黄光如星绕天书匣。
纵四方所献珍禽奇兽。
还奉高宫，日重轮，五色云见。
作会真宫。
癸丑，御朝觐坛之寿昌殿，受群臣朝贺。
大赦天下，常赦所不原者咸赦除之。
文武并进秩。
赐致仕官本品全奉一季，京朝官衣绯绿十五年者改赐服色。
令开封府及所过州军考送服勤词学、经明行修举人，其怀材抱器沦于下位，及高年不仕德行可称者，所在以闻。
三班使臣经五年者与考课。
两浙钱氏、泉州陈氏近亲，蜀孟氏、湖南马氏、荆南高氏、广南河东刘氏子孙未食禄者，听叙用。
赐天下酺三日。
改乾封县为奉符县。
泰山七里内禁樵采。
大宴穆清殿。
又宴近臣、泰山父老于殿门，赐父老时服、茶帛。
甲寅，复常膳。
次太平驿，赐从官辟寒丸、花茸袍。
丙辰，次兖州，以州为大都督府。
十一月戊午，幸曲阜县，谒文宣王庙，靴袍再拜。
幸叔梁纥堂。
近臣分奠七十二弟子。
遂幸孔林，加谥孔子曰玄圣文宣王，遣官祭以太牢，给近便十户奉茔庙，赐其家钱三十万，帛三百匹。
以四十六世孙圣佑为奉礼郎，近属授官、赐出身者六人。
追谥齐太公曰昭烈武成王，令青州立庙；周文公曰文宪王，曲阜县立庙。
辛酉，赐诸蕃使袍笏。
壬戌，次中都县，幸广相寺。
癸亥，次郓州，幸开元寺。
丁卯，赐曲阜孔子庙经史。
辛未，幸河渎庙，加封。
癸酉，曲宴永清军节度使周莹，赐兵士缗钱。
丁丑，帝至自泰山，奉天书还宫。
壬午，诏以正月三日为天庆节。
甲申，命王旦奉上太祖、太宗谥册，亲享太庙。
乙酉，大宴含光殿。
十二月辛卯，御乾元殿受尊号。
庚子，葛霸卒。
辛丑，王旦加中书侍郎兼刑部尚书，楚王元佐加太傅，宁王元偓为护国军节度，舒王元偁为平江、镇江军节度，并兼侍中；广陵郡王元俨进封荣王，安定郡公惟吉为威德军节度，余进秩有差。
癸卯，幸上清宫、景德开宝寺。
王钦若加礼部尚书。
甲辰，张齐贤为右仆射，温仲舒、寇准并为户部尚书，王化基、邢昺、郭贽并为礼部尚书。
诏天下宫观陵庙，名在地志，功及生民者，并加崇饰。
戊申，以德雍、德文、德存、惟正、惟忠、惟叙、惟和、惟宪并领诸州刺史，允升、允言、允成、允宁、允中并为各卫将军。
庚戌，幸元偁宫视疾。
又幸元偓宫。
辛亥，交阯郡王黎至忠加同平章事。
壬子，幸元偁宫。
契丹使上将军萧智可等来贺。
是岁，西凉府、甘州、三佛齐、大食国、西南蕃等来贺封禅。
诸路言岁稔，米斗七八钱。
二年春正月癸亥，以封禅庆成，赐宗室、辅臣袭衣、金带、器币。
乙丑，置内殿承制。
戊辰，诏： 诱人子弟析家产，或潜举息钱，辄坏坟域者，令所在擒捕流配。 
庚午，诏： 读非圣之书及属辞浮靡者，皆严谴之。
已镂板文集，令转运司择官看详，可者录奏。 
乙酉，以陕西民饥，遣使巡抚。
二月己丑，改定入内内侍省内侍名职。
壬辰，诏立曲阜县孔子庙学舍。
乙未，赐抚州高年黄泰粟帛。
甲辰，蠲同、华民租。
乙巳，幸大相国等寺、上清宫祈雨。
戊申，遣使祠太乙，祀玄冥。
己酉，雨。
癸丑，禁毁金宝塑浮屠像。
甲寅，以丁谓为三司使。
三月丙辰，日当食，阴晦不见。
辛未，赐京城酺。
己卯，左屯卫将军允言坐称疾不朝，降太子左卫率。
夏四月戊子，升州火，遣御史访民疾苦，蠲被火屋税。
己丑，饯种放还山。
乙未，河北旱，遣使祠北岳。
己亥，以丁谓为修昭应宫使。
壬寅，诏禁中外群臣非休暇无得群饮废职。
诏医官院处方并药赐河北避疫边民。
丙午，试服勤词学、经明行修国监生。
丁未，振陕西民饥。
五月乙卯，追封孔子弟子七十二人。
罢韶州献频婆果。
丁卯，遣使陕西决狱，流罪以下减一等，死罪情可悯者上请。
庚辰，陕西旱，遣使祷太平宫、后土、西岳、河渎诸祠。
代州地震。
六月乙酉，颁幕职、州县官招集户口赏条。
甲午，幸昭应宫，赐修宫使器币。
辛卯，保州增屯田务兵三百人。
戊戌，麟府言社庆族依唐龙镇为援，数扰别部，请出兵袭之。
帝曰： 均吾民也。 
不许。
壬寅，诏量留五坊鹰鹘，备诸王从时展礼，余悉纵之。
罢邕、宜州岁贡药箭。
庚戌，御试东封路服勤词学、经明行修贡举梁固等九十二人。
秋七月甲寅，诏张齐贤等各举才堪御史者一人。
丁巳，置纠察在京刑狱司。
辛酉，复以万安宫为滋福殿。
己巳，幸惟吉宫视疾。
辛未，以昭应宫为玉清昭应宫。
乙亥，蠲京东徐、济七州水灾田租。
戊寅，诏孔子庙配享鲁史左丘明等十九人加封爵。
庚辰，蠲天下封禅赦前逋负千二百六十六万缗。
八月丙戌，京东惠民河溢，居民避水所过津渡，戒有司勿算。
甲辰，西南蕃龙汉尧来贡，贺东封，加汉尧宁德大将军。
九月戊午，赐秦州被水民粟，人一斛。
壬戌，合镇、定部署为一。
甲子，浚汴口。
命工部侍郎冯起为契丹国信使。
乙丑，幸潜龙园宴射。
甲戌，遣使赐戎、泸军民辟瘴药。
乙亥，无为军言大风拔木，坏城门、营垒、民舍，压溺者千余人。
诏内臣恤视，蠲来年租，收瘗死者，家赐米一斛。
丁丑，发官廪振凤州水灾。
冬十月癸未，优赏宁朔军士。
戊子，诏江、浙运粮兵卒经冬停役两月。
甲午，诏天下置天庆观。
甲辰，兖州霖雨害稼，振恤其民。
十一月丙辰，作《文武七条》戒官吏。
甲子，诏诸路官吏蠹政害民，转运使、提点刑狱官不举察者坐之。
癸酉，蕃部阿黎等来朝贡，授阿黎怀化司戈。
十二月辛巳，诏：晋国大长公主丧，罢承天节上寿及明年元旦朝会。
交州黎至忠贡驯犀。
乙未，幸惟吉宫视疾。
辛丑，丁谓上《封禅朝觐祥瑞图》，刘承珪上《天书仪仗图》。
甲辰，幸惟吉宫视疾。
契丹国母萧氏卒，辍视朝。
是岁，于阗、西凉府、西南蕃罗岩州蛮来贡。
雄州虫食苗即死，遣使振恤。
三年春正月丁巳，赐建安军父老江禹锡粟帛。
二月乙酉，丁谓请承天节禁屠宰刑罚，从之。
癸巳，交州黎至忠卒，大校李公蕴自称留后。
已亥，禁方春射猎，每岁春夏，所在长吏申明之。
辛丑，以张齐贤判河阳。
闰月辛亥，帝御文德殿，群臣入阁。
甲寅，冬官正韩显符上新造铜候仪。
乙卯，诏转运司贷恤黎州夷人。
丁卯，幸开封府射堂宴射，赐开封府将吏器币。
戊辰，诏东京、畿内死罪以下递减一等。将吏逮事太宗藩府者并赐予。
赤县父老本府宴犒，年九十者授摄官，赐粟帛终身；八十者爵一级。
甲戌，以射堂为继照堂。
丁丑，召宰臣于宜圣殿，谒太宗圣容、玉皇像。
戊寅，幸韩国长公主第视疾。
三月壬辰，以权静海军留后李公蕴为静海军节度，封交阯郡王，赐衣带、器币。
丙申，幸石保吉第视疾。
辛丑，诏戎、泸州给复一年，艰食者振之。
夏四月辛亥，左屯卫将军允言坐狂率，责授太子左卫副率。
壬子，石保吉卒。
乙卯，陕西民疫，遣使赍药赐之。
丁巳，诏中书以五月一日进中外文武升朝官及奉使岁举官名籍。
辛酉，赐泰山隐士秦辨号贞素先生，放还山。
甲子，契丹国母葬，废朝，禁边城乐。
甲戌，加王旦兵部尚书，知枢密院事王钦若户部尚书，陈尧叟工部尚书。
五月己卯，幸惟吉宫视疾。
壬午，以西凉府觅诺族瘴疫，赐药。
丙戌，惟吉卒。
辛丑，京师大雨，平地数尺，坏庐舍，民有压死者，赐布帛。
六月庚戌，边臣言契丹饥，来市籴，诏雄州籴粟二万石振之。
河中府父老千余人请祀后土，不许。
丙辰，颁天下《释奠先圣庙仪》并《祭器图》。诏前岁陕西民饥，有鬻子者，官为购赎还其家。
壬戌，幸邢昺第视疾，赐金帛。
乙丑，幸元偁宫视疾。
秋七月丙申，温仲舒卒。
己亥，以右丞向敏中为工部尚书、资政殿大学士。
置龙图阁学士，以直学士杜镐为之。
诏南宫北宅大将军以下，各勤讲肄，诸子十岁以上并受经学书，勿令废惰。
辛丑，文武官、将校等三上表请祠汾阴后土。
八月丁未朔，诏明年春有事于汾阴，州府长吏勿以修贡助祭烦民。
戊申，陈尧叟为祀汾阴经度制置使。
己酉，王旦为祀汾阴大礼使，王钦若为礼仪使。
庚戌，诏汾阴路禁弋猎，不得侵占民田，如东封之制。
辛亥，以江南旱，诏转运使决狱。
壬子，幸元偁宫视疾。升、洪、润州屡火，遣使存抚，祠境内山川。
戊午，赐占城国主马及器甲。
庚申，幸天驷监，赐从官马。
解州池盐不种自生。
辛酉，给郓州牧马草地还民。
甲子，罢江、淮和籴，所在系囚递减一等，盗谷食者量行论决。
丁卯，群臣五表上尊号，不许。
戊辰，诏升、洪、扬、庐州长吏兼安抚使。
甲戌，以澄州团练使朱能为左龙武军大将军。
乙亥，河中府父老千七百人来迎，上劳问之，赐以缗帛。
九月癸未，赐钱三十万给故卢多逊子葬其父母。
丁亥，作《宗室座右铭》赐诸王。
华州言父老二千余人请幸西岳。
癸巳，杖杀入内高品江守恩于郑州，知州俞献卿坐论救削一任。
乙未，幸崇真资圣院视吴国长公主疾。
甲辰，内出《绥抚十六条》，颁江、淮南安抚使。
冬十月辛亥，契丹使耶律宁告征高丽。
河中民获《灵宝真文》。
庚申，丁谓等上《大中祥符封禅记》。
十一月庚寅，遣内臣奉安宣祖、太祖圣容于二陵。
乙未，甘州回鹘来贡。
己亥，幸太一宫。
陕州黄河清。
十二月，陕州黄河再清。
庚戌，集贤校理晏殊献《河清颂》。
癸丑，诏天下贫民及渔采者过津渡勿算。
乙卯，告太庙。
诏自今谒庙入东偏门。
以资政殿大学士向敏中权东京留守。
丁巳，翰林学士李宗谔等上《诸道图经》。
辛酉，谒玉清昭应宫。
丙寅，诏沙门岛流人特给口粮。
己巳，作《奉天庇民述》示宰相。
禁扈从人燔道路草木。
辛未，以太宗御书赐交州李公蕴。
是岁，龟兹、占城、交州来贡。
陕西饥。
江、淮南旱。
