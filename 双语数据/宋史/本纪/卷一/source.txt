○太祖一太祖启运立极英武睿文神德圣功至明大孝皇帝讳匡胤，姓赵氏，涿郡人也。
高祖朓，是为僖祖，仕唐历永清、文安、幽都令。
朓生珽，是为顺祖，历藩镇从事，累官兼御史中丞。
珽生敬，是为翼祖，历营、蓟、涿三州刺史。
敬生弘殷，是为宣祖。
周显德中，宣祖贵，赠敬左骁骑卫上将军。
宣祖少骁勇，善骑射，事赵王王镕，为镕将五百骑援唐庄宗于河上，有功。
庄宗爱其勇，留典禁军。
汉乾祐中，讨王景于凤翔，会蜀兵来援，战于陈仓。
始合，矢集左目，气弥盛，奋击大败之，以功迁护圣都指挥使。
周广顺末，改铁骑第一军都指挥使，转右厢都指挥，领岳州防御使。
从征淮南，前军却，吴人来乘，宣祖邀击，败之。
显德三年，督军平扬州，与世宗会寿春。
寿春卖饼家饼薄小，世宗怒，执十余辈将诛之，宣祖固谏得释。
累官检校司徒、天水县男。与太祖分典禁兵，一时荣之。
卒，赠武清军节度使、太尉。
太祖，宣祖仲子也，母杜氏。
后唐天成二年，生于洛阳夹马营，赤光绕室，异香经宿不散。体有金色，三日不变。
既长，容貌雄伟，器度豁如，识者知其非常人。
学骑射，辄出人上。
尝试恶马，不施衔勒，马逸上城斜道，额触门楣坠地，人以为首必碎，太祖徐起，更追马腾上，一无所伤。
又尝与韩令坤博土室中，雀斗户外，因竞起掩雀，而室随坏。
汉初，漫游无所遇，舍襄阳僧寺。有老僧善术数，顾曰： 吾厚赆汝，北往则有遇矣。 
会周祖以枢密使征李守真，应募居帐下。
广顺初，补东西班行首，拜滑州副指挥。
世宗尹京，转开封府马直军使。
世宗即位，复典禁兵。
北汉来寇，世宗率师御之，战于高平。
将合，指挥樊爱能等先遁，军危。太祖麾同列驰马冲其锋，汉兵大溃。
乘胜攻河东城，焚其门。左臂中流矢，世宗止之。
还，拜殿前都虞候，领严州刺史。
三年春，从征淮南，首败万众于涡口，斩兵马都监何延锡等。
南唐节度皇甫晖、姚凤众号十五万，塞清流关，击走之。
追至城下，晖曰： 人各为其主，愿成列以决胜负。 
太祖笑而许之。
晖整阵出，太祖拥马项直入，手刃晖中脑，并姚凤禽之。
宣祖率兵夜半至城下，传呼开门，太祖曰： 父子固亲，启闭，王事也。 
诘旦，乃得入。
韩令坤平扬州，南唐来援，令坤议退，世宗命太祖率兵二千趋六合。
太祖下令曰： 扬州兵敢有过六合者，断其足！ 
令坤始固守。
太祖寻败齐王景达于六合东，斩首万余级。
还，拜殿前都指挥使，寻拜定国军节度使。
四年春，从征寿春，拔连珠砦，遂下寿州。
还，拜义成军节度、检校太保，仍殿前都指挥使。
冬，从征濠、泗，为前锋。时南唐砦于十八里滩，世宗方议以橐驼济师，而太祖独跃马截流先渡，麾下骑随之，遂破其砦。
因其战舰乘胜攻泗州，下之。
南唐屯清口，太祖从世宗翼淮东下，夜追至山阳，俘唐节度使陈承诏以献，遂拔楚州。
进破唐人于氵銮江口，直抵南岸，焚其营栅，又破之于瓜步，淮南平。
唐主畏太祖威名，用间于世宗，遣使遗太祖书，馈白金三千两，太祖悉输之内府，间乃不行。
五年，改忠武军节度使。
六年，世宗北征，为水陆都部署。
及莫州，先至瓦桥关，降其守将姚内斌，战却数千骑，关南平。
世宗在道，阅四方文书，得韦囊，中有木三尺余，题云 点检作天子 ，异之。
时张永德为点检，世宗不豫，还京师，拜太祖检校太傅、殿前都点检，以代永德。
恭帝即位，改归德军节度、检校太尉。
七年春，北汉结契丹入寇，命出师御之。
次陈桥驿，军中知星者苗训引门吏楚昭辅视日下复有一日，黑光摩荡者久之。
夜五鼓，军士集驿门，宣言策点检为天子，或止之，众不听。
迟明，逼寝所，太宗入白，太祖起。
诸校露刃列于庭，曰： 诸军无主，愿策太尉为天子。 
未及对，有以黄衣加太祖身，众皆罗拜，呼万岁，即掖太祖乘马。
太祖揽辔谓诸将曰： 我有号令，尔能从乎？ 皆下马曰： 唯命。 
太祖曰： 太后、主上，吾皆北面事之，汝辈不得惊犯；大臣皆我比肩，不得侵凌；朝廷府库、士庶之家，不得侵掠。
用令有重赏，违即孥戮汝。 
诸将皆载拜，肃队以入。
副都指挥使韩通谋御之，王彦升遽杀通于其第。
太祖进登明德门，令甲士归营，乃退居公署。
有顷，诸将拥宰相范质等至，太祖见之，呜咽流涕曰： 违负天地，今至于此！ 质等未及对，列校罗彦环按剑厉声谓质等曰： 我辈无主，今日须得天子。 
质等相顾，计无从出，乃降阶列拜。
召文武百僚，至晡，班定。
翰林承旨陶谷出周恭帝禅位制书于袖中，宣徽使引太祖就庭，北面拜受已，乃掖太祖升崇元殿，服衮冕，即皇帝位。
迁恭帝及符后于西宫，易其帝号曰郑王，而尊符后为周太后。
建隆元年春正月乙巳，大赦，改元，定有天下之号曰宋。
赐内外百官军士爵赏，贬降者叙复，流配者释放，父母该恩者封赠。
遣使遍告郡国。
丙午，诏谕诸镇将帅。
戊申，赐书南唐。
赠韩通中书令，命以礼收葬。
己酉，遣官告祭天地社稷。
复安州、华州、兖州为节度。
辛亥，论翊戴功，以周义成军节度使、殿前都指挥使石守信为归德军节度使、侍卫亲军马步军副都指挥使，江宁军节度使、侍卫亲军马军都指挥使高怀德为义成军节度使、殿前副都点检，武信军节度使、侍卫亲军步军都指挥使张令铎为镇安军节度使、侍卫亲军马步军都虞候，殿前都虞候王审琦为泰宁军节度使、殿前都指挥使，虎捷右厢都虞候张光翰为江宁军节度使、侍卫亲军马军都指挥使，龙捷右厢都指挥使赵彦徽为武信军节度使，余领军者并进爵。
壬子，赐宰相、枢密、诸军校袭衣、犀玉带、鞍马有差。
癸丑，放南唐降将周成等归国。
乙卯，遣使分振诸州。
丁巳，命周宗正郭祀周陵庙，仍以时祭享。
己未，宰相表请以二月十六日为长春节。
癸亥，以周天雄军节度使、魏王符彦卿守太师，雄武军节度使王景守太保、太原郡王，定难军节度使、守太傅、西平王李彝殷守太尉，荆南节度使高保融守太傅，余领节镇者并进爵。
甲子，赐皇弟殿前都虞候匡义名光义。
己巳，立太庙。
镇州郭崇报契丹与北汉军皆遁。
二月乙亥，尊母南阳郡夫人杜氏为皇太后。
以周宰相范质依前守司徒、兼侍中，王溥守司空、兼门下侍郎、同中书门下平章事，魏仁浦为尚书右仆射、兼中书侍郎、同中书门下平章事，枢密使吴廷祚同中书门下二品。
丙戌，长春节，赐群臣衣各一袭。
三月乙巳，改天下郡县之犯御名、庙讳者。
丙辰，南唐主李景、吴越王钱俶遣使以御服、锦绮、金帛来贺。
宿州火，遣使恤灾。
壬戌，定国运以火德王，色尚赤，腊用戌。
癸亥，命武胜军节度使宋延渥等率舟师巡江徼。
是春，均、房、商、洛鼠食苗。
夏四月癸酉，窦俨上二舞十二乐曲名、乐章。
乙酉，幸玉津园。
遣使分诣京城门，赐饥民粥。
丙戌，浚蔡河。
癸巳，昭义军节度使李筠叛，遣归德军节度使石守信讨之。
五月己亥朔，日有食之。
庚子，遣昭化军节度使慕容延钊、彰德军节度使王全斌将兵出东道，与守信会讨李筠。
壬寅，窦俨上太庙舞曲名。
癸卯，石守信败李筠于长平。
甲辰，命诸道进讨。
丙午，幸魏仁浦第视疾。
己酉，西京作周六庙成，遣官奉迁。
丁巳，诏亲征，以枢密使吴廷祚留守上都，都虞候光义为大内都点检，命天平军节度使韩令坤屯兵河阳。
己未，发京师。
丁卯，石守信、高怀德破筠众于泽州，禽伪节度范守图，杀北汉援兵之降者数千人，筠遁入泽州。
戊辰，王师围之。
六月癸酉，有星赤色，出心。
辛未，拔泽州，筠赴火死，命埋胔骼。释河东相卫融，禁剽掠。
甲申，免泽州今年租。
有星赤色，出太微垣，历上相。
乙酉，伐上党。
丁亥，筠子守节以城降，赦之。
上如潞。
辛卯，大赦，减死罪，免附潞三十里今年租，录阵殁将校子孙，丁夫给复三年。
甲午，永安军节度使折德扆破北汉沙谷砦。
秋七月戊申，上至自潞。
壬子，幸范质第视疾。
甲子，遣工部侍郎艾颖拜嵩、庆陵。
乙丑，南唐进白金，贺平泽、潞。
丁卯，南唐进乘舆御服物。
八月戊辰朔，御崇元殿，行入阁仪。
辛未，遣郭飨周庙。
壬申，复贝州为永清军节度。
甲戌，命宰相祷雨。
辛巳，以周武胜军节度使侯章为太子太师。
壬午，以光义领泰宁军节度，依前殿前都虞候。
甲申，立琅琊郡夫人王氏为皇后。
戊子，南唐进贺平泽潞金银器、罗绮以千计。
九月壬寅，昭义军节度使李继勋焚北汉平遥县。
癸卯，三佛齐国遣使贡方物。
丙午，奉玉册谥高祖曰文献皇帝，庙号僖祖，高祖妣崔氏曰文懿皇后；曾祖曰惠元皇帝，庙号顺祖，曾祖妣桑氏曰惠明皇后；祖曰简恭皇帝，庙号翼祖，祖妣刘氏曰简穆皇后；皇考曰武昭皇帝，庙号宣祖。
己酉，幸宜春苑。
中书舍人赵逢坐从征避难，贬房州司户参军。
己未，淮南节度李重进以扬州叛，遣石守信等讨之。
甲子，归太原俘。
冬十月丁卯朔，赐内外文武官冬衣有差。
壬申，定县为望、紧、上、中、下，令三年一注。
壬午，河决厌次。
乙酉，晋州兵马钤辖荆罕儒袭北汉汾州，死之。龙捷指挥石进二十九人坐不救弃市。
丁亥，诏亲征扬州，以都虞候光义为大内都部署，枢密使吴廷祚权上都留守。
戊子，诏诸道长贰有异政、众举留请立碑者，委参军验实以闻。
庚寅，发京师。
十一月丁未，师傅扬州城，拔之，重进尽室自焚。
戊申，诛重进党，扬州平。
命诸军习战舰于迎銮，南唐主惧甚，其臣杜著、薛良因诡迹来奔，帝疾其不忠，斩著下蜀市，配良庐州牙校。
己酉，振扬州城中民人米一斛，十岁以下者半之。
胁隶为军者，赐衣屦遣还。
庚戌，给攻城役夫死者人绢三匹，复三年。
乙卯，南唐主遣使来犒师。
庚申，遣其子从镒来朝。
十二月己巳，驾还。
丁亥，上至自扬。
辛卯，泉州节度使留从效称藩。
二年春正月丙申朔，上诣太后宫门称庆。
庚子，占城国王遣使来朝。
壬寅，幸造船务观习水战。
戊申，以扬州行宫为建隆寺。
太仆少卿王承哲坐举官失实，责授殿中丞。
壬子，商州鼠食苗，诏免赋。
谓宰臣曰： 比命使度田，多邀功弊民，当慎其选，以见朕意。 
丁巳，导蔡水入颍。
己未，遣郭飨周庙。
灵武节度使冯继业献马五百、橐驼百、野马十。
甲子，泽州刺史张崇诂坐党李重进弃市。
二月丙寅，幸飞山营，阅炮车。
壬申，疏五丈河。
癸酉，有司奏进士合格者十一人。荆南高保勖进黄金什器。
甲戌，幸城南，观修水匮。
丁丑，南唐进长春节御衣、金带及金银器。
己卯，赐天雄军节度符彦卿粟。
禁春夏捕鱼射鸟。
己丑，定窃盗律。
三月丙申，内酒坊火，酒工死者三十余人，乘火为盗者五十人，擒斩三十八人，余以宰臣谏获免。
酒坊使左承规、副使田处岩以酒工为盗，坐弃市。
闰月己巳，幸玉津园。谓侍臣曰： 沉湎非令仪，朕宴偶醉，恒悔之。 
壬辰，南唐进谢赐生辰金器、罗绮。
丁丑，金、商、房三州饥，振之。
癸未，幸迎春苑宴射。
夏四月癸巳朔，日有食之。
壬寅，诏郡国置前代帝王、贤臣陵冢户。
己酉，无棣男子赵遇诈称皇弟，伏诛。
己未，商河县令李瑶坐赃杖死，左赞善大夫申文纬坐失觉察除籍。
庚申，班私炼货易盐及货造酒曲律。
五月癸亥朔，以皇太后疾，赦杂犯死罪已下。
乙丑，天狗堕西南。
丙寅，三佛齐国来献方物。
丁丑，以安邑、解两池盐给徐、宿、郓、济。
庚寅，供奉官李继昭坐盗卖官船弃市。
诏诸道邮传以军卒递。
六月甲午，皇太后崩于滋德殿。
己亥，群臣请听政，从之。
庚子，以太后丧，权停时享。
辛丑，见百官于紫宸殿门。壬子，祈雨。
庚申，释服。
秋七月壬戌，以皇太后殡，不受朝。
辛未，晋州神山县谷水泛出铁，方圆二丈三尺，重七千斤。
壬申，以光义为开封府尹，光美行兴元尹。
己卯，陇州进黄鹦鹉。
八月壬辰朔，不视朝。
壬寅，诏诸大辟送所属州军决判。
甲辰，南唐主李景死，子煜嗣，遣使请追尊帝号，从之。
己酉，执易定节度使、同平章事孙行友，削官勒归私第。
辛亥，幸崇夏寺，观修三门。
女直国遣使来朝献。
大名府永济主簿郭顗坐赃弃市。
庚申，《周世宗实录》成。
九月壬戌朔，不御殿。
南唐遣使来进金银、缯彩。
甲子，契丹解利来降。
荆南节度使高保勖遣其弟保寅来朝。
戊子，遣使南唐赙祭。
冬十月癸巳，南唐遣其臣韩熙载、田霖来会皇太后葬。
丙申，遣枢密承旨王仁赡赐南唐礼物。
戊戌，禁边民盗塞外马。
辛丑，丹州大雨、雹。
丙午，葬明宪皇太后于安陵。
十一月辛酉朔，不视朝。
甲子，太后祔庙。
己巳，幸相国寺，遂幸国子监。
癸酉，沙州节度使来曹元忠、瓜州团练使曹延继等遣使献玉鞍勒马。
十二月壬申，回鹘可汗景琼遣使献方物。
乙未，李继勋败北汉军，俘辽州刺史傅廷彦、弟勋来献。
辛丑，幸新修河仓。
庚戌，畋于近郊。
癸丑，遣使赐南唐、吴越马、羊、橐驼有差。
三年春正月庚申朔，以丧不受朝贺。
己已，淮南饥，振之。
庚午，幸迎春苑宴射。
甲戌，广皇城。
诏郡国长吏劝民播种。
丙子，瓜沙归义节度使曹元忠献马。
庚辰，女直国遣使只骨来献。
诏郡国不得役道路居民。
癸未，幸国子监。
二月丙辰，复幸国子监，遂如迎春苑宴从官。
庚寅，诏文班官举堪为宾佐、令录者各一人，不当者比事连坐。
甲午，诏自今百官朝对，须陈时政利病，无以触讳为惧。
乙未，滑州节度使张建丰坐失火免官。
己亥，更定窃盗律。
壬午，上谓侍臣曰： 朕欲武臣尽读书以通治道，何如？ 左右不知所对。
甲寅，北汉寇潞、晋，守将击走之。
三月戊午朔，厌次霣霜杀桑。
壬戌，三佛齐国遣使来献。
癸亥，祷雨。
丁卯，幸太清观，遂幸开封尹后园宴射。
己巳，大雨。
诏申律文谕郡国，犯大辟者刑部审覆。
乙亥，遣使赐南唐主生辰礼物。
丁丑，女直国遣使来献。
丁亥，命徙北汉降人于邢、洺。
夏四月乙未，延州大雨雪，赵、卫二州旱。
丙申，宁州大雨雪，沟洫冰。
戊戌，幸太清观。
庚子，回鹘阿督等来献方物。
壬寅，丹州雪二尺。
乙巳，赠兄光济为邕王，弟光赞为夔王，追册夫人贺氏为皇后。
五月甲子，幸相国寺祷雨，遂幸迎春苑宴射。
乙亥，海州火。
开太行运路。
癸未，命使检诸州旱。
甲申，诏均户役，敢蔽占者有罪。
复幸相国寺祷雨。
乙酉，广大内。
齐、博、德、相、霸五州自春不雨，以旱，减膳彻乐。
六月辛卯，振宿州饥。
癸巳，吴廷祚以雄武军节度使罢。
乙未，赐酒国子监。
丁酉，幸太清观。
己亥，减京畿、河北死罪以下。
壬寅，京师雨。
壬子，蕃部尚波于等争采造务，以兵犯渭北，知秦州高防击走之。
乙卯，幸迎春苑宴射。
黄陂县有象自南来食稼。
秋七月庚申，南唐遣其臣翟如璧谢赐生辰礼，贡金银、锦绮千万。
壬戌，放南唐降卒弱者数千人归国。
乙丑，免舒州菰蒲新税。
丁卯，潞州大雨、雹。
索内外军不律者配沙门岛。
己卯，北汉捉生指挥使路贵等来降。
辛巳，遣从臣十人检河北旱。
癸未，兖、济、德、磁、洺五州蝝。
八月癸巳，蔡河务纲官王训等四人坐以糠土杂军粮，磔于市。
乙未，用知制诰高锡言，诸行赂获荐者许告讦，奴婢邻亲能告者赏。
诏注诸道司法参军皆以律疏试判。
诏尚书吏部举书判拔萃科。
九月庚午，吐蕃尚波于等归伏羌县地。
壬申，修武成王庙。
丙子，占城国来献。
禁伐桑、枣。
冬十月乙酉朔，赐百官冬服有差。
丙戌，幸太清观，遂幸造船务，观习水战。
己亥，幸岳台，命诸军习骑射，复幸玉津园。
辛丑，以枢密副使赵普为枢密使。
辛亥，畋近郊。
十一月癸亥，禁奉使请托。
县令考课以户口增减为黜陟。
丙寅，南唐遣其臣顾彝来朝。
丙子，三佛齐国遣使李丽林等来献，高丽国遣李兴祐等来朝。
己卯，畋于近郊。
壬午，赐南唐建隆四年历。
十二月丙戌，诏县置尉一员，理盗讼。置弓手，视县户为差。
戊戌，蒲、晋、慈、隰、相、卫六州饥，振之。
庚子，班捕盗令。
甲辰，衡州刺史张文表叛。
是岁，周郑王出居房州。
乾德元年春正月甲寅朔，不御殿。
乙卯，发关西乡兵赴庆州。
丁巳，修畿内河堤。
己未，遣使赐南唐、吴越马、橐驼、羊有差。
庚申，遣山南东道节度使慕容延钊率十州兵以讨张文表。
乙丑，幸造船务，观造战船。
甲戌，诏荆南发水卒三千应延钊于潭。
己卯，女直国遣使来献。
二月壬辰，周保权将杨师璠枭文表于朗陵市。
甲午，慕容延钊入荆南，高继冲请归朝，得州三、县十七。
乙未，克潭州。
辛亥，澶、滑、卫、魏、晋、绛、蒲、孟八州饥，命发廪振之。
三月辛未，幸金凤园习射，七发皆中。
符彦卿等进马称贺，乃遍赐从臣名马、银器有差。
壬申，高继冲籍其钱帛刍粟来上。
癸酉，班新定律。
戊寅，慕容延钊破三江口，下岳州，克复朗州，湖南平。得州十四、监一、县六十六。
夏四月，旱。
甲申，遍祷京城祠庙，夕雨。
减荆南朗州、潭州管内死罪一等，卤掠者给主。
乙酉，遣使祭南岳。
丁亥，幸国子监，遂幸武成王庙，宴射玉津园。
庚寅，出内钱募诸军子弟凿习战池。
辛卯，《建隆应天历》成，御制序。
壬辰，赏湖南立功将士。
癸巳，幸玉津园。
丙申，兵部郎中曹匪躬弃市，海陵盐城屯田副使张蔼除名，并坐不法。
庚子，荆南节度使高继冲进助宴金银、罗纨、柱衣、屏风等物。
癸卯，辰、锦、叙等州归顺。
甲辰，诏疏凿三门。
禁泾、原、邠、庆等州补蕃人为边镇将。
夏西平王李彝兴献犛牛一。
乙巳，幸玉津园，阅诸军骑射。
丙午，免湖南茶税，禁陕州盐井。
辛亥，贷澶州民种食。
五月壬子朔，祷雨京城。
甲寅，遣使祷雨岳渎。
乙丑，广大内。庚午，给荆南管内符印。
癸酉，幸玉津园。
六月乙酉，免潭州诸县无名配敛。
壬辰，暑，罢营造，赐工匠衫履。
乙未，诏荆南兵愿归农者听。
丙申，诏历代帝王三年一飨，立汉光武、唐太宗庙。
己亥，澶、濮、曹、绛蝗，命以牢祭。
庚子，百官三上表请举乐，从之。
减左右仗千牛员。
丙午，雨。
诏蜡祀，庙、社皆用戌腊一日。
己酉，命习水战于新池。
秋七月辛亥朔，定州县所置杂职、承符、厅子等名数。
甲寅，以湖湘殁王事靳彦朗男承勋等三十人补殿直。
丙辰，幸新池，赐役夫钱，遂幸玉津园。
丁巳，安国军节度使王全斌等率兵入太原境，以俘来献，给钱米以释之。
己未，诏民有疾而亲属遗去者罪之。
癸亥，湖南疫，赐行营将校药。
丁卯，幸武成王庙，遂幸新池，观习水战。
己巳，朗州贼将汪端寇州城，都监尹重睿击走之。
诏免荆南管内夏税之半。
甲戌，释周保权罪。
乙亥，诏缮朗州城，免其管内夏税。
丁丑，分命近臣祷雨。
己卯，班《重定刑统》等书。
八月壬午，殿前都虞候张琼以陵侮军校史珪、石汉卿等，为所诬谮，下吏，琼自杀。
丙戌，遣给事中刘载朝拜安陵。
丁亥，王全斌攻北汉乐平县，降之。
辛卯，以乐平县为平晋军，降卒千八百人为效顺军人，赐钱帛。
壬辰，诏九经举人下第者再试。
癸巳，女直国遣使献名马。
蠲登州沙门岛民税，令专治船渡马。
丙申，北汉静阳十八砦首领来降。
泉州陈洪进遣使来朝贡。
齐州河决。
京师雨。
己亥，契丹幽州岐沟关使柴廷翰等来降。
癸卯，宰相质率百官上尊号，不允。
九月甲寅，三上表请，从之。
丙寅，宴广政殿，始用乐。
丁卯，责宣徽南院使兼枢密副使李处耘为淄州刺史。
戊辰，女直国遣使献海东青名鹰。
丙子，禁朝臣公荐贡举人。
赐南唐羊万口。
磔汪端于朗州。
戊寅，北汉引契丹兵攻平晋，遣洺州防御使郭进等救之。
冬十月庚辰，诏州县征科置簿籍。
己亥，畋近郊。
丁未，吴越国王进郊祀礼金银、珠器、犀象、香药皆万计。
十一月乙卯，荆南节度使高继冲进郊祀银万两。
甲子，有事南郊，大赦，改元乾德。
百官奉玉册上尊号曰应天广运仁圣文武至德皇帝。
丙寅，南唐进贺南郊尊号、银绢万计。
丁卯，赐近臣袭衣、金带、器币、鞍马有差。
乙亥，畋近郊。
十二月庚辰，殿前祗候李璘以父仇杀员僚陈友，璘自首，义而释之。
辛巳，开封府尹光义、兴元尹光美各益食邑，赐功臣号；宰相质、溥、仁浦并特进，易封，益食邑；枢密使普加光禄大夫，易功臣号；文武臣僚各进阶、勋、爵、邑。
甲申，皇后王氏崩。
辛卯，罢登州都督。
己亥，泉州陈洪进遣使贡白金千两，乳香、茶药皆万计。
己巳，南唐主上表乞呼名，诏不允。
闰月己酉朔，校医官，黜其艺不精者二十二人。
甲寅，命近臣祈雪。
丁卯，覆试拔萃科，田可封、宋白、谭利用等称旨，赐与有差。
辛未，卜安陵于巩县。
乙亥，折德扆败北汉军于府州城下，禽其将杨璘。
以太常议，奉赤帝为感生帝。
二年春正月辛巳，谕郡国长吏劝农耕作。
有象入南阳，虞人杀之，以齿、革来献。
京师雨雪、雷。
癸未，幸迎春苑宴射。
甲申，诏著四时听选式。
回鹘遣使献方物。
戊子，质以太子太傅、溥以太子太保、仁浦仍尚书左仆射罢。
庚寅，以赵普为门下侍郎、同中书门下平章事，李崇矩枢密使。
壬辰，诏亲试制举三科，不限官庶，许直诣阁门进状。
甲辰，诏诸道狱词令大理、刑部检详，或淹留差失致中书门下改正者，重其罪。
乙已，幸玉津园宴射。
丁未，诏县令、簿、尉非公事毋至村落。
令、录、簿、尉诸职官有耄耋笃疾者举劾之。
二月戊申朔，北汉辽州刺史杜延韬以城来降。
癸丑，遣使振陕州饥。
导潩水入京。
丁巳，治安陵，隧坏，役兵压死者二百人，命有司瘗恤。
庚午，府州俘北汉卫州刺史杨璘来献。
甲戌，南唐进改葬安陵银绫绢各万计。
浚汴河。
三月辛巳，幸教船池，赐水军将士衣有差，还，幸玉津园宴射。
乙未，北汉耀州团练使周审玉等来降。
丁酉，遣使祈雨于五岳。
禁臣僚往来假官军部送。
辛丑，遣摄太尉光义奉册宝上明宪皇太后谥曰昭宪，皇后贺氏谥曰孝惠，王氏谥曰孝明。
夏四月丁未朔，策贤良方正直言极谏科，博州判官颖贽中第。
戊申，振河中饥。
己酉，免诸道今年夏税之无苗者。乙卯，葬昭宪皇太后、孝明皇后于安陵。
乙丑，始置参知政事，以兵部侍郎薛居正、吕余庆为之。
己已，灵武饥，转泾粟以饷。
壬申，祔二后于别庙。
徙永州诸县民之畜蛊者三百二十六家于县之僻处，不得复齿于乡。
五月己卯，知制诰高锡坐受藩镇赂，贬莱州司马。
辛巳，宗正卿赵砺坐赃杖、除籍。
癸未，幸玉津园宴射。
六月己酉，以光义为中书令，光美同中书门下平章事，子德昭贵州防御使。
庚申，幸相国寺，遂幸教船池、玉津园。
辛未，河南、北及秦诸州蝗，惟赵州不食稼。
秋七月乙亥，春州暴水溺民。
庚辰，郃阳雨雹。
辛巳，幸玉津园。还，幸新池，观习水战。
辛卯，诏翰林学士陶谷、窦仪举堪为藩郡通判者各一人，不当者连坐。
九月甲戌朔，《周易》博士奚屿责乾州司户，库部员外王贻孙责左赞善大夫，并坐试任子不公。
戊子，延州雨雹。
乙未，幸北郊观稼。
辛丑，太子太傅质薨。
壬寅，潘美等克郴州。
冬十月戊申，周纪王熙谨薨。辍视朝。
十一月甲戌，命忠武军节度使王全斌为西川行营前军兵马都部署，武信军节度崔彦进副之，将步骑三万出凤州道；江宁军节度使刘光义为西川行营前军兵马副都部署，枢密承旨曹彬副之，将步骑二万出归州道以伐蜀。
乙亥，宴西川行营将校于崇德殿，示川峡地图，授攻取方略，赐金玉带、衣物各有差。
壬辰，畋近郊。
十二月乙巳，释广南郴州都监陈琄等二百人。
戊申，刘光义拔夔州，蜀节度高彦俦自焚。
丁巳，蠲归、峡秋税。
辛酉，王全斌克万仞、燕子二砦，下兴州，连拔石圌等二十余砦。
甲子，光义拔巫山等砦，斩蜀将南光海等八千级，禽其战翟都指挥袁德宏等千二百人。
全斌先锋史进德败蜀人于三泉砦，禽其节度使韩保正、李进等。
南唐进银二万两、金银器皿数百事。
庚午，诏招复山林聚匿。
辛未，畋北郊。
