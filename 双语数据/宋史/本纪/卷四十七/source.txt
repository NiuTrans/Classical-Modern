瀛国公名，度宗皇帝子也，母曰全皇后，咸淳七年九月己丑，生于临安府之大内。
九年十一月授左卫上将军，封嘉国公。
十年七月癸未，度宗崩，奉遗诏即皇帝位于柩前，年四岁，谢太后临朝称诏。
甲申，兄昰保康军节度使、开府仪同三司，进封吉王，加食邑一千户；弟昺保宁军节度使、开府仪同三司，进封信王，加食邑一千户。
命平章贾似道依文彦博故事，独班起居。
丙戌，上皇太后尊号曰寿和圣福太皇太后，皇后曰皇太后。
又诏以生日为天瑞节。
戊子，命临安府振赡细民。
辛卯，以朱禩孙为京湖、四川宣抚使兼知江陵府。
壬寅，诏抚三边将士。
命州郡举遗逸。
除浙西安抚司、两浙转运司、临安府见追赃赏钱。
诏求言。
八月甲辰，诏乞言于老臣江万里、叶梦鼎、马廷鸾、留梦炎、赵顺孙、王龠。
李庭芝筑清河城，以图来上，诏庭芝进一秩，宣劳将士，具名推赏。
加知鄂州李雷应守军器监，知太平州孟之缙尚书兵部员外郎，知江州钱真孙直宝章阁，知镇江军洪起畏直敷文阁。
癸丑，大霖雨，天目山崩，水涌流，安吉、临安、余杭民溺死者亡算。
甲寅，太皇太后以老不能御正衙，命暂以慈元殿为后殿。
辛酉，作度宗庙。
戊辰，以全清夫为昭信军节度使，谢堂检校少保，谢垕保康军节度使。
马廷鸾乞骸骨归田里，诏趣之任。
九月丁丑，资政殿大学士、光禄大夫王龠乞致仕，诏不允。
戊寅，发米振余杭、临安两县水灾。
余杭灾甚，再给米二千石。
己卯，似道乞免答拜，从之。
辛巳，覆试文武举士人。
壬午，覆试文武举士人。
癸未，大元兵大会于襄阳。
丙戌，丞相伯颜将一军趣郢州，元帅唆都将一军入淮，翟招讨将一军徇荆南。
丁亥，大元军薄郢州。
戊子，免被水州县今年田租。
甲午，初开经筵。
丁酉，天瑞节，免征临安府公私房赁钱十日。
以金符十三、银符百给夏贵激赏奇功。
己亥，试正奏名进士，赐王龙泽以下出身有差。
壬寅，有星见西方，委曲如蚓。
复州副将翟国荣遇大元兵，战烂泥湖，死之。闽中旱。
冬十月丙午，知达州赵章复洋州，加右骁骑尉中郎将。
大元兵破渠州礼义城，知州张资自杀。
丁未，饶州布衣董声应进《诸史纂约》、《兵鉴》、《刑鉴》，诏声应充史馆编校文字。
癸丑，上度宗谥。
广西经略司权参议官邢友龙击潮州、漳州寇，破之。
乙卯，令州县行义田、义役。
丁巳，友龙以下诸将各转官有差。
大元兵攻郢州，都统制张世杰力战御之，遂去，由藤湖入汉。
戊午，郢州副都统赵文义追战全子湖死，恤其家。
庚申，赠翟国荣复州团练使，官其二子，立庙复州。
壬戌，以钱百万给郢城屯戍将士。
甲子，诏以明年为德祐元年。
乙丑，以章鉴同知枢密院事兼权参知政事，陈宜中签书枢密院事兼权参知政事。
大元兵徇沙洋城，京湖宣抚司遣总管王虎臣援之。
丙寅，城破，虎臣与守隘官王大用皆被执。
荧惑犯镇星。
大元兵至新城。
戊辰，总制黄顺出降。
己巳，副总制仁宁出降。
都统制边居谊力战，城破，赴火死。
知复州翟贵以城降。
闽中地震。
十一月癸酉，以朱禩孙为京湖、四川宣抚使。
丁丑，命沿江制置使赵溍巡江策应，赐钱百万激赏战功。
戊寅，马廷鸾力辞浙东安抚使、知绍兴府，诏依旧观文殿大学士、提举洞霄宫。
赠赵文义清远军节度使，与其兄威武军节度使文亮共立庙扬州，赐名传忠。
庚辰，以陆秀夫为淮东安抚制置司参议官。
壬午，削诸班直溢额人。
癸未至乙酉，覆试特奏名士人。
丙戌，以王龠为左丞相，章鉴为右丞相，并兼枢密使。
似道自九月乞命左右丞相，至是从之。
以张晏然兼京湖、四川宣抚司参议官。
己丑至庚寅，覆试特奏名士人。
壬辰至癸巳，如上覆试。
甲午，括邸第戚畹及御前寺观田，令输租。
丁酉，加安南国王陈日煚宁远功臣，其子威晃奉正功臣。
十二月癸卯朔，命建康府、太平州、池州振避兵淮民。
以隆寒，劳赐京湖及沿江戍守将士。
甲胡，诏淮西四郡水旱，去年屯田未输之租其勿征。
丁未，提举兴国宫吕师夔请募兵江州，诏知州钱真孙同募，尚书省以钱米给之。
癸丑，大元兵攻阳逻堡，夏贵以兵力守，武定军都统制王达战死。
乙卯，大元兵夜以偏师乘雪渡青山矶。
丙辰，都统程鹏飞鏖战，被重创，归鄂州，都统高邦宪屯马家渡，弃舟走，被执。
大元兵复攻夏贵于阳逻堡，都统制刘成以定海水军战死。贵败，沿江纵兵大掠，归庐州。
朱禩孙将兵至鄂州，闻鄂兵败，夜奔江陵府。
己未，权知汉阳军王仪以城降。
吕文焕以北兵攻鄂州。
庚申，程鹏飞及权守张晏然以城降。
幕僚张山翁不屈，诸将欲杀之，丞相伯颜曰： 义士也，释之。 
诏钱塘、仁和两县民年七十至九十已上者，赐帛及酒米。
癸亥，诏似道都督诸路军马，以步军指挥使孙虎臣总统诸军，所辟官属皆先命后奏。
诏天下勤王。
甲子，起李芾为湖南提刑。
乙丑，以高达为湖北制置使兼安抚、知江陵府。
诏： 边费浩繁，吾民重困，贵戚释道，田连阡陌，安居暇食，有司核其租税收之。 
赠王达清远军承宣使。
庚午，度宗梓宫发引至浙江上，俟潮涨绝江，潮失期，日晡不至。
程鹏飞以北兵徇黄州，知州陈奕遣人请降于寿昌军。
李庭芝以兵勤王。
辛未，命州郡节制驻戍经从兵。
德祐元年春正月癸酉朔，大元兵入黄州。
甲戌，陈奕遣人下蕲州，并招其子岩于安东州。
丁丑，知蕲州管景模遣人请降于黄州。
戊寅，诏浙东邸第出米，减价粜民。
壬午，葬度宗于永绍陵。
大元兵入蕲州。
癸未，似道以吕师夔权刑部尚书、都督府参赞军事，任中流调遣。
乙酉，以陈宜中同知枢密院事兼参知政事。
吕师夔、钱真孙遣人请降于蕲州。
丙戌，大元兵徇江州。
知安东州陈岩夜遁。
邳州降。
知寿昌军胡梦麟寓治于江州，丁亥，自杀。
戊子，知南康军叶阊遣人请降于江州。似道出师。
知德安府来兴国以城降。
夔路安抚张起岩与其将弋德攻开州，复取之。
己丑，知安庆府范文虎遣人以酒馔如江州迎师。
乙未，附度宗神主于新宫。以孙虎臣为宁武军节度使。
戊戌，赦京畿罪。
池州都统张林遣人请降于江州。
大元兵入安庆，范文虎降，通判夏椅仰药死。
是月，知达州鲜汝忠以城降。
二月癸卯，似道以宋京为都督府计议官，使大元军中。
甲辰，以黄万石为江南西路制置使，加湖北制置副使高达检校少保。
庚戌，大元兵入池州，权守赵卯发自经死。
宋京如军中，请称臣、奉岁币，不得请而还。
辛亥，赠刘成清远军承宣使。
乙卯，五郡镇抚吕文福遣所部淮兵入卫，降诏褒之。
丙辰，诏劳贾似道，命都督府岁举改官如史嵩之故事。
己未，加张起岩福州观察使，弋德以下各转五官。
庚申，虎臣与大元兵战于丁家洲，败绩，奔鲁港，夏贵不战而去。
似道、虎臣以单舸奔扬州，诸军尽溃，翁应龙以都督府印奔临安。
壬戌，大元兵徇饶州，知州唐震死之。
故相江万里赴水死，通判万道同以城降。
沿江制置大使赵溍、知镇江府洪起畏、知宁国府赵与可、知隆兴府吴益皆弃城遁。
知和州王喜以城降。
张世杰将兵入卫临安，道饶州，复取之，其将谢元、王海、李旺、袁恩、吕再兴皆战死。
江西提刑文天祥起兵勤王。
丙寅，以天祥为江西安抚副使、知赣州，趣入卫。
诏募兵。
以谢堂为两浙镇抚使，谢至保宁军节度使，全永坚、谢垕并检校少保。
戊辰，征两浙、福建诸郡厢禁兵之半入卫。
湖南提刑李芾以兵勤王。
知江阴军郑弃城遁，知无为军刘权、知太平州孟之缙皆以城降。
己巳，大元兵攻嘉定九顶山，都统侯兴战死。
以陈宜中知枢密院事兼参知政事，曾渊子同知枢密院事、两浙安抚制置大使兼知临安府，文及翁签书枢密院事，倪普同签书枢密院事。
召王龠为浙西、江东宣抚招抚大使，使居京师，以备咨访。
遣大元国信使郝经等归。
庚午，加夏贵开府仪同三司，令以所部兵入卫。
令长吏给经过兵民钱米，一切勿征税。
应编配、拘锁人，除伪造关会、强劫盗放火者，余悉纵之。
放免浙西公田逋米及诸文武官在谪籍者，并放自便与叙复改正，放参亲民。
加张珏宁远军节度使，昝万寿保康军节度使，张世杰和州防御使，令将兵入卫。
陈宜中乞诛似道，诏罢似道平章、都督，予祠。
赵与可除名，令临安府捕案之。
招似道溃兵。
辛未，右丞相章鉴遁。
三月壬申朔，诏复茶盐市舶法。
似道诸不恤民之政，次第除之，以公田给佃主，令率其租户为兵。
殿前指挥使韩震请迁都，陈宜中杀之。
震所部兵叛，攻嘉会门，射火箭至大内，急发兵捕之，皆散走。
癸酉，都统徐旺荣迎大元兵入建康府，镇江统制石祖忠请降于建康。
命浙西提刑司准备差遣刘经戍吴江，两浙转运司准备差遣罗林、浙西安抚司参议官张濡戍独松关，山阴县丞徐垓、正将郁天兴戍四安镇，起赵淮为太府寺丞，戍银树东坝。
湖北安抚司计议官吴继明攻通城县，复取之，执县令以归。
遣使召章鉴还朝。
甲戌，以似道为醴泉观使。
大元兵至无锡县，知县阮应得出战，一军皆没，应得赴水死。
诏发兵戍吴江。
乙亥，发兵戍独松岭、铜岭。
诏谕吕文焕、陈奕、范文虎使通和议息兵。
以王龠为左丞相兼枢密使。
闽中地复大震。
丙子，下诏罪己。
以陈宜中为特进、右丞相兼枢密使。
罢章鉴官，予祠。
侍御史陈过请窜贾似道并治其党人翁应龙等，不俟报而去。
监察御史潘文卿、季可乞从过所请，乃命捕应龙下临安府狱。
罢廖莹中、王庭、刘良贵、游汶、朱浚、陈伯大、董朴。
责洪起畏镇江自效。
丁丑，知滁州王应龙以城降。
己卯，杖翁应龙，刺配吉阳军。
命王龠、陈宜中并都督诸路军马。
加吕文福福州观察使。
庚申，赠唐震华文阁待制。
削万道同三官，罢之。
壬午，复吴潜、向士璧官。
知常州赵与鉴闻兵至遁，常民钱訔以城降。
甲申，大元兵至西海州，安抚丁顺降。
乙酉，知东海州施居文乞降于西海州。
知平江府潜说友、通判胡玉、林镗以城降。
加张世杰保康军承宣使，总都督府诸军。
丙戌，知广德军令狐概以城降。
徙浙西提点刑狱司于平江府。
张世杰遣其将阎顺、李存进军广德，谢洪永进军平江，李山进军常州。
丁亥，张德以下各转官有差。
谢元等赠十官。
有星二斗于中天，顷之，一星陨。
己丑，滁人执王应龙归于扬州，杀之。
加吕文福保康军承宣使，趣入卫。
文福至饶州，杀使者，入江州降大元。
庚寅，左司谏潘文卿、右正言季可、同知枢密院曾渊子、两浙转运副使许自、浙东安抚王霖龙相继皆遁。
签书枢密院文及翁、同签书枢密院倪普讽台臣劾己，章未上，亟出关遁。
知安东州孙嗣武以城降。
雨土。
辛卯，命在京文武官并转两官，其畔官而遁者，令御史台觉察以闻。
阎顺战安吉县，复取凤平。
张濡部曲害大元行人严忠范于独松关，执廉希贤至临安，重创死。
壬辰，岳州安抚高世杰军洞庭中，大元兵攻之，世杰降。
癸巳，攻岳州，总制孟之绍以城降。
甲午，诏褒谕张世杰、阎顺，诸将各转官有差。
乙未，免安吉县今年夏田租，有战没者，县令、丞恤之。
丙申，顾顺攻广德军，复取之。
以陈合同签书枢密院事。
丁酉，赠边居谊利州观察使。
戊戌，赦边城降将罪，能自拔而归者录之，复一州者予知州，复一县者予知县，所部僚吏将卒及土豪立功者同赏。
罢章鉴祠官并夺宰辅恩数，曾渊子削两官，夺执政恩数，陈过、陈坚、徐卿孙各削两官，夺侍从恩数。
赵与鉴追两官罢之，遇赦永不收叙。
罢许自、王霖龙。
令淮东制置司用标由。
庚子，徙淮东总领所于江阴军。
加吴继明阁门宣赞舍人。
四月壬寅朔，赠赵卯发华文阁待制。
贬陈过平江府。
雄江军统制洪福率众复镇巢军。
甲辰，赠江万里太师，谥文忠，辍视朝二日。
乙巳，大元兵入广德县，知县王汝翼与寓居官赵时晦率义兵战斗山，路分孟唐老与其二子皆死，汝翼被执，至建康死之。
王大用赠三官，王虎臣赠两官，官其二子。
丙午，大元兵破沙市城，都统孟纪死之，监镇司马梦求自经死。
戊申，京湖宣抚朱禩孙、湖北制置副使高达以江陵降，京湖北路相继皆下。
张起岩提兵保飞山。
己酉，命刘师勇戍平江府。
辛亥，顾顺诸将各转三官，孟唐老赠三官。
壬子，以高斯得签书枢密院事权参知政事。
总统张敏与大元兵战丰城，死之。癸丑，赠五官，官其一子。
阮应得赠十官。
乙卯，以福王与芮为武康、宁江军节度使、判绍兴府。
丙辰，王龠来，令如文彦博故事，自朝参起居外并免拜。
以枢密副使召夏贵提兵入卫。
丁巳，总制霍祖胜攻溧阳县，复取之。
戊午，赠张资眉州防御使，侯兴复州团练使。
乙未，文及翁、倪普并削一官，夺执政恩数；潜说友削三官，夺侍从恩数。
庚申，令狐概除名、配郁林州牢城，籍其家。
知金坛县李成大率义局官含山县尉胡传心、阳春主簿潘大同、濠梁主簿潘大、进士潘文孙潘应奎攻金坛县，取之。
镇江统制侯岩、县尉赵嗣滨复助大元兵来战，成大二子及大同等皆死，执成大以归。
壬戌，大元兵攻真州，知州苗再成、宗子赵孟锦率兵大战于老鹳觜。
癸亥，加知思州田谨贤、知播州杨邦宪并复州团练使，趣兵入卫。
有大星自心东北流入浊没。
乙丑，荧惑犯天江。
提举太平兴国宫常楙请立济王后。
丁卯，加李庭芝参知政事。
戊辰，诏宜兴、溧阳民兵助战有功，特免今年田租。江阴民被兵，其租亦勿收责。
庚午，大元兵至扬子桥，扬州都拨发官雷大震出战死。
是月，常德、鼎、澧皆降。
五月辛未朔，命宰执日赴朝堂治事。
旌德县城守有功，免其民今年田租。
癸酉，大元兵至宁国县，知县赵与唐出战死。
甲戌，淮安总制李宗荣、知庆远府仇子真将兵来勤王。
乙亥，加苗再成濠州团练使，赵孟锦扬州都统司计议官。
以洪福知镇巢军。
丁丑，诏赵溍统军民船屯江阴。
刘师勇攻常州，复取之，执安抚戴之泰，司户赵必佮、总管陆春战死。
戊寅，淮东兵马钤辖阮克己将兵来勤王，加左骁骑中郎将。
己卯，赐婺州处士何基谥文定，王柏承事郎。
加张珏检校少保、四川制置副使、知重庆府。
庚辰，赠雷大震保康军节度使。
辛巳，加刘师勇濠州团练使，其将刘圭以下各转官有差。
戊子，赠潘大同等官，余有功人并转两官。
辛卯，贬潜说友南安军，吴益汀州，并籍其家。
罢李珏，送婺州。
籍吕文焕、孟之缙、陈奕、范文虎家。
甲午，饶、信州饥，令民入粟补官。
罢市舶分司，令通判任舶事。
淮东、西官民兵各转一官。
丙申，诏张世杰、张彦、阮克己、仇子真四道出兵、遣使告天地、宗庙、社稷诸陵、宫观。
己亥，劳军。
吴继明复蒲圻、通城、崇阳三县，加带行带御器械、权知鄂州，令择险为寓治。
赠鲍廉直华文阁，官其一子；赵与唐直华文阁。
六月庚子朔，日有食之，既，昼晦如夜。
昝万寿以嘉定及三龟、九顶、紫云城降。
知叙州李演将兵援嘉定府，遂解归，战羊雅江，兵败被执。
辛丑，太皇太后诏削尊号 圣福 字以应天戒。
复魏克愚官，太学生萧规、唐棣并补承信郎。
知嘉兴府余安裕坐闻兵求去，贻书朝中，语涉不道，削一官送徽州。
徐卿孙削一官贬吉州。
命侍从官已上各举才堪文武者五人，余廷臣各举三人，虽在谪籍，亦听举之。
丙午，王应麟言： 开庆之祸，始于丁大全，请凡大全之党，在谪籍者皆勿宥。 
从之。
己酉，免广德军今年田租及诸郡县未纳纲解。
王应麟缴还章鉴、曾渊子录黄，言韩震为逆，二人实芘之；且渊子芘翁应龙致有逸罚，又尝窃府库金以遁。
庚戌，命削鉴一官，放归田里，渊子再削一官，徙吉州，诛翁应龙，籍其家。
辛亥，铨试。
甲寅，留梦炎入朝，王龠请相梦炎，乞以经筵备顾问，陈宜中请相梦炎，乞祠，诏二相毋藉此求闲。
以龠为平章军国重事，一月两赴经筵，五日一朝；宜中左丞相兼枢密使，都督诸路兵；梦炎右丞相兼枢密使，都督诸路兵。
乙卯，诏求言。
知叙州郭汉杰以城降。
丙辰，疏决在京罪人。
免引见。
戊午，知泸州梅应春以城降。
己未，以李庭芝知枢密院事兼参知政事。
庚申，知富顺监王宗义以城降。
王应麟复缴还曾渊子贬吉州录黄，癸亥，贬韶州。
丙寅，吴继明诸将各转官有差。
丁卯，朱禩孙除名，籍其家。
秋七月庚午朔，江西制置黄万石移治抚州，诏还隆兴府。
辛未，张世杰诸军战焦山下，败绩。
甲戌，徙似道居婺州，廖莹中除名贬昭州，王庭除名贬梅州，徙曾渊子雷州。
宁国吏杨义忠率义兵出战死，乙亥，赠武功大夫。
丁丑，徙似道建宁府。
太白入东井。
庚申，加知高邮军褚一正阁门宣赞舍人，知怀远军金之才带御器械，知安淮军高福阁门祗候，知泗州谭与阁门宣赞舍人，知濠州孙立右卫大将军，赏守边功。
壬午，太白昼见。
诏饶州被兵，令免今年田租。
路钤刘用调兵入靖州，知州康玉劫之，通判张起岩入杀玉，复靖州。
癸未，拘内司局钱饷兵。
丙戌，令权籴公田今年租，每石以钱十贯给佃主，十贯给种户，其镇江、常州、江阴被兵者勿籴。
庚寅，谪似道为高州团练副使、贬循州，籍其家。
籴浙西邸第、寺观田米十之三。
追复皮龙荣官。
监司、郡守避事不即到官者，令御史台觉察以闻。
辛卯，王龠子嗾京学生刘九皋等伏阙上书言：宜中擅权，党似道，芘赵溍、潜说友，使门客子弟交通关节，其误国将甚于似道。
宜中去，遣使四辈召之，皆不至。谢堂乞罢两浙镇抚司，不从。
张世杰乞济师，不报。
壬辰，下刘九皋等临安狱，罢王龠为醴泉观使。
癸巳，以夏贵知扬州，朱焕知庐州。
甲午，遣使召宜中还朝。
乙未，以陈文龙同签书枢密院事兼权参知政事。
通判婺州张镇孙闻兵遁，罢其官。
贬胡玉连州、林镗韶州，并除名。
沿江招讨大使汪立信卒。
丙申，削李珏两官、贬潮州。
以开庆兵祸，追罪史嵩之夺其谥。
戊戌，遣使召宜中还朝。
八月己亥朔，总制毛献忠将衢州兵入卫。
辛丑，疏决临安府罪人。
壬寅，右正言徐直方遁。
加夏贵枢密副使、两淮宣抚大使，李芾湖南镇抚大使。
总制戴虎破大南砦，转三官。
加张起岩太府寺丞、知靖州，刘用以下立功人各转官有差。
大元兵驻巴陵县黄沙。
乙巳，吴继明复平江县。
戊申，试太学上舍生。
己酉，拘阎贵妃集庆寺、贾贵妃演福寺田还安边所。
庚戌，刘师勇攻吕城，破之。
癸丑，复《嘉定七司法》。
丁巳，遣使召宜中还朝。
加张世杰神龙卫四厢都指挥使，总都督府诸兵。
戊午，加刘师勇和州防御使。
荧惑犯南斗。
赵淇除大理少卿，王应麟封还录黄，言昔内外以宝玉献似道，淇兄弟为甚，己未，遂罢之。
甲子，以文天祥为浙西、江东制置使兼知平江府。
乙丑，扬州文武官转两官。
加吴继明湖北招讨使，朱旺诸将各转三官。
九月己巳，陈宜中授观文殿大学士、醴泉观使兼侍读。
左司谏陈景行请令讲官坐讲陪宿直，从之。
辛未，加田谨贤福州观察使，杨邦宪利州观察使，趣入卫。
己卯，陈宜中乞任海防，不允。
辛巳，有事于明堂，赦。
李成大被执，不屈死，壬午，赠五官。
丙戌，命文天祥为都督府参赞官，总三路兵。
会稽县尉郑虎臣部送似道之贬所，至漳州，杀之。
大元兵至泰州，知州孙虎臣自杀，庚寅，赠太尉。
免靖州今年田租。
辛卯，徙李珏梧州。
乙未，刘良贵再削两官、贬信州。
张彦与大兵战败被执，以城降。
冬十月己亥，加张世杰沿江招讨使，刘师勇福州观察使，总统出戍兵。
壬寅，宜中来。
癸卯，玉牒殿灾。
丁未，以梦炎为左丞相，宜中为右丞相，并兼枢密使、都督。
城临安。
辛亥，以张世杰为沿江制置副使兼知江阴军兼浙西策应使。
丁巳，太白会填星。
戊午，领户部财用常懋、中书舍人王应麟请立济王后。
赠夏椅直秘阁。
征绍兴府处士陆应月为史馆编校文字。
壬戌，大元兵发建康，参政阿刺罕、四万户总管奥鲁赤将右军出四安镇，趣独松关，参政董文炳、范文虎将左军出江入，江阴军，丞相伯颜将中军入常州。
荧惑犯垒壁阵。
癸亥，张全、尹玉、麻士龙援常州，士龙战虞桥死，全奔五牧。
朱焕至庐州，贵不内。焕归，复以为淮东制置副使。
陈合坐匿廖莹中家资，夺执政恩数。
甲子，尹玉战五牧，死之，张全不战遁。
丙寅，趣赵溍、赵与可、郑所募兵。
诏中外官有习兵略者，各以书来上。
是月，李世修以江阴降。
十一月丁卯朔，铜关将贝宝、胡岩起攻溧水死，赠宝武翼郎，岩起朝奉郎。
庚午，以陈文龙同知枢密院事兼权参知政事，黄镛同签书枢密院。
命诸制司各举才堪将帅者十人，不限偏裨士卒，如不隶军中者，许投匮自荐。
辛未，起居舍人曾唯辞官不允，去。
癸酉，赠尹玉濠州团练使、麻士龙高州刺史，免张全、朱华临陈退师罪。
丁丑，诏被俘将士能率众来归者，以人数补官，能立功者予节钺；诸阃以下官，以所招人多寡行赏。
戊寅，大元兵破广德军。
己卯，破四安镇，正将胡明等死之。
召文天祥入卫。
辛巳，曾唯削一官免。
太白犯房。
壬午，大元兵至隆兴府，黄万石弃抚州遁，转运判官刘槃以隆兴降。
癸未，大元兵破兴化县，知县胡拱辰自杀。
甲申，中书舍人王应麟辞免兼给事中，不允。
大元兵至常州，招降不听，攻二日，破之，屠其城。
知州姚訔、通判陈炤、都统王安节皆死，刘师勇溃围奔平江。
乙酉，改宜兴县为南兴军。
礼部侍郎陈景行辞官不允，去。
丙戌，赠济王太师、尚书令，进封镇王，谥昭肃，令福王与芮择后奉祀，赐田万亩。
丁亥，独松关告急，趣文天祥入卫。
戊子，调民兵出守余杭、钱塘。
己丑，独松关破，冯骥死之，张濡遁，邻邑望风皆遁。
通判平江府郑畴遁，庚寅，通判王矩之、都统制王邦杰遣人迎降于常州。
辛卯，大元兵趋抚州，都统密佑逆战于璧邪，兵败，死之。
癸巳，以张世杰为浙西制置副使兼知平江府。
甲午，权礼部尚书王应麟遁，黄万石提兵走建昌军。
乙未，左丞相梦炎遁。
丙申，遣使召梦炎还朝。
赐余杭、武康、长兴县民钱，并免今年田租。
郑畴降一官，罢通判。
抚州施至道以城降。
十二月丁酉朔，诏许似道归葬，以其祖田庐还之。
戊戌，复赵与可为都督府参议官，放李珏自便。
己亥，赠王汝翼朝奉郎。
庚子，以吴坚签书枢密院事，黄镛兼权参知政事。
遣柳岳奉书诣大元军中，称盗杀廉尚书，乞班师修好。
命赵与侲戍缙云县。复季可官，令如龙泉县募兵。乙巳，以陈景行为浙东安抚副使，戍处州。
起方逢辰戍淳安县。
丙午，追封吕文德和义郡王。
丁未，出安边封桩库金付浙东诸郡为兵备。
大元兵入平江府。
起吴君擢为太府少卿，提点临平民兵。
遣使召梦炎、应麟，皆不至。
戊申，张世杰入卫，加检校少保，降诏奖谕。
王龠薨，辍视朝二日。
乙酉，括临安府州县马。
庚戌，柳岳还。
癸丑，遣宗正少卿陆秀夫、刑部尚书夏士林、兵部侍郎吕师孟使军前。
诏吕文焕、赵孟桂通好。
己未，方兴、丁广、赵文礼兵皆败归。
庚申，以柳岳为工部侍郎，洪雷震为右正言，使燕祈请。
大元兵破大洪山，知随州朱端履降。
权吏部尚书丁应奎、左侍郎徐宗仁遁。
癸亥，遣使召梦炎，不至。
德祐二年春正月丁卯朔，大元兵自元年十月围潭州，湖南安抚兼知州李芾拒守三月，大小战数十合，力尽将破，芾阖门死，郡人知衡州尹谷亦举家自焚，帅司参议杨霆及幕属陈亿孙、颜应焱等皆从芾死。
守将吴继明、刘孝忠以城降。
宝庆降，通判曾如骥死之。
陆秀夫等至大元军中，求称侄纳币，不从；称侄孙，不从。
戊辰，还。太皇太后命用臣礼。
己巳，嘉兴守刘汉杰以城降。
庚午，同签书枢密院事黄镛、参知政事陈文龙遁。
以谢堂为两浙镇抚大使，文天祥知临安府，全永坚浙东抚谕使。
辛未，命吴坚为左丞相兼枢密使，常楙参知政事。
日午，宣麻慈元殿，文班止六人。
诸关兵尽溃。
遣监察御史刘岊奉表称臣，上大元皇帝尊号曰仁明神武皇帝，岁奉银绢二十五万，乞存境土以奉蒸尝。
癸酉，左司谏陈孟虎、监察御史孔应得遁。
荧惑犯木星。
甲戌，大元兵至瑞州，知州姚岩弃城去。
乙亥，以贾余庆知临安府。
丙子，命吉王昰、信王昺出镇。
丁丑，以夏士林签书枢密院事。
己卯，加全永坚太尉。
参知政事常懋遁。
三学生誓死不去，特与放释褐出身。
以杨亮节为福州观察使，提举吉王府行事；俞如珪为环卫官、提举信王府行事。
大元兵入安吉州，知州赵良淳自经死。
月晕东井。
庚辰，签书枢密院夏士林遁。
辛巳，祀太乙宫。
癸未，升封吉王昰为益王，判福州、福建安抚大使；信王昺为广王，判泉州兼判南外宗正事。
以留梦炎为江东西、湖南北宣抚大使。
甲申，大元兵至皋亭山，遣监察御史杨应奎上传国玺降，其表曰： 宋国主臣谨百拜奉表言，臣眇然幼冲，遭家多难，权奸似道背盟误国，至勤兴师问罪。
臣非不能迁避，以求苟全，今天命有归，臣将焉往。
谨奉太皇太后命，削去帝号，以两浙、福建、江东西、湖南、二广、两淮、四川见存州郡，悉上圣朝，为宗社生灵祈哀请命。
伏望圣慈垂念，不忍臣三百余年宗社遽至陨绝，曲赐存全，则赵氏子孙，世世有赖，不敢弭忘。 
是夜，丞相陈宜中遁，张世杰、苏刘义、刘师勇各以所部兵去。
乙酉，以文天祥为右丞相兼枢密使、都督。
丙戌，命天祥同吴坚使大元军。
赐家铉翁进士出身、签书枢密院事，贾余庆同签书枢密院事、知临安府。
戊子，知建德军方回、知婺州刘怡、知处州梁椅、知台州杨必大皆降。
是月，知临江军滕岩瞻遁。
二月丁酉朔，日中有黑子相荡，如鹅卵。
辛丑，率百官拜表祥曦殿，诏谕郡县使降。
大元使者入临安府，封府库，收史馆、礼寺图书及百司符印、告敕，罢官府及侍卫军。
壬寅，犹遣贾余庆、吴坚、谢堂、刘岊、家铉翁充祈请使。
是日，大元军军钱塘江沙上，潮三日不至。
三月丁丑，入朝。
五月丙申，朝于上都。
降封开府仪同三司、瀛国公。
是月，陈宜中等立昰于福州，后二年四月，昰殂于冈洲，陆秀夫等复立卫王昺，后三年始平之。
赞曰：司马迁论秦、赵世系同出伯益。
夫稷、契、伯益其子孙皆有天下，至于运祚短长，亦系其功德之厚薄焉。
赵宋虽起于用武，功成治定之后，以仁传家，视秦宜有间矣。
然仁之敝失于弱，即文之敝失于僿也。
中世有欲自强，以革其敝，用乖其方，驯致棼扰。
建炎而后，土宇分裂，犹能六主百五十年而后亡，岂非礼义足以维持君子之志，恩惠足以固结黎庶之心欤？
瀛国四岁即位，而天兵渡江，六岁而群臣奉之入朝。
汉刘向言： 孔子论《诗》至 殷士肤敏，裸将于京。 喟然叹曰：大哉天命，善不可不传于后嗣，是以富贵无常。 
至哉言乎！
我皇元之平宋也，吴越之民，市不易肆。
世祖皇帝命征南之帅，辄以宋祖戒曹彬勿杀之言训之。
《书》曰： 大哉王言，一哉王心。 
我元一天下之本，其在于兹。
二王者，度宗庶子也。
长建国公昰，母淑妃杨氏；季永国公昺，母修容俞氏。
度宗崩，谢太后召贾似道等入宫议所立，众以为昰长当立，似道主立嫡，乃立而封昰为吉王、昺信王。
德祐二年正月，文天祥尹临安，请以二王镇闽、广，不从，始命二王出阁。
大元兵迫临安，宗亲复以请，乃徙封昰为益王、判福州、福建安抚大使，昺为广王、判泉州兼判南外宗正，以驸马都尉杨镇及杨亮节、俞如珪为提举。
大元兵至皋亭山，镇等奉之走婺州。丞相伯颜入临安，遣范文虎将兵趣婺，召镇以王还，镇得报即去，曰： 我将就死于彼，以缓追兵。 
亮节等遂负王徒步匿山中七日，其将张全以兵数十人始追及之，遂同走温州，陆秀夫、苏刘义继追及于道。
遣人召陈宜中于清澳，宜中来谒，复召张世杰于定海，世杰亦以所部兵来温之江心寺。
高宗南奔时尝至是，有御座在寺中，众相率哭座下，奉昰为天下兵马都元帅，昺副之。
乃发兵除吏，以秀王与为福建察访使兼安抚、知西外宗正，赵吉甫知南外宗正兼福建同提刑，先入闽中抚吏民，谕同姓。
太皇太后寻遣二宦者以兵八人召王于温，宜中等沉其兵江中，遂入闽。
时汀、建诸州方欲从黄万石降，闻昰将至，即闭城却使者，万石将刘俊、宋彰、周文英辈亦多来归。
五月乙未朔，宜中等乃立昰于福州，以为宋主，改元景炎，册杨淑妃为太后，同听政。
封信王昺为卫王。
宜中为左丞相兼都督，李庭芝为右丞相，陈文龙、刘黻为参知政事，张世杰为枢密副使，陆秀夫为签书枢密院事。
命吴浚、赵溍、傅卓、李珏、翟国秀等分道出兵。
改福州为福安府，温州为瑞安府。
郊赦。
是日黎明，有大声出府中，众皆惊仆。
文天祥自镇江亡归，庚辰，以为右丞相兼知枢密院事。
遣其将吕武入江、淮招豪杰，杜浒如温州募兵。
广东经略使徐直谅遣梁雄飞请降于隆兴帅府，乃假雄飞招讨使，使徇广州。
既而直谅闻昰立，命权通判李性道、摧锋军将黄俊等拒雄飞于石门，性道不战，俊战败奔广州，直谅弃城遁。
六月丙子，雄飞入广州，诸降将皆授以官，俊独不受，遂为众所杀。
吴浚聚兵于广昌，取南丰、宜黄、宁都三县。
翟国秀取秀山，傅卓至衢、信诸县，民多应之者。
命文天祥为同都督。
七月丁酉，进兵南剑州，欲取江西。
是月，吴浚兵败于南丰，翟国秀闻兵至，遂引还。
傅卓兵败，诣江西元帅府降。
平章阿里海牙破严关，马暨退保静江府。
八月，漳州乱，命陈文龙为闽广宣抚使以讨之。
甲戌，秀王与围婺州。
丙子，闻大兵至，遂解归。
以王积翁为福建提刑、招捕使、知南剑州，备御上三郡；黄佺为同提刑、招捕使、知漳州，备御下三郡。
张世杰遣兵助吴浚与元帅李恒战兜零，兵败，奔宁都。
兴化石手军乱。
九月，复以陈文龙知兴化军。
东莞人熊飞为黄世杰守潮、惠二州，闻赵溍至，即以兵应之，攻雄飞于广州。
壬寅，雄飞遁，熊飞遂复韶州。
新会令曾逢龙亦帅兵至广州，李性道出迎谒，飞与逢龙执而杀之。
衢州守将魏福兴出战福星桥，死。
壬子，赵溍入广州。
是月，招讨也的迷失会东省兵于福州。
元帅吕师夔、张荣实将兵入梅岭。
十月壬戌朔，文天祥入汀州。
赵溍遣曾逢龙就熊飞御大军于南雄，逢龙战死，熊飞奔韶州。
大军围韶州，守将刘自立以城降，飞率兵巷战，兵败，赴水死。
十有一月，参政阿刺罕、董文炳将兵至处州，李珏以城降。
甲辰，秀王与逆战于瑞安，观察使李世达死之。
与及其弟与虑、子孟备、监军赵由葛、察访使林温被执，皆死。
阿刺罕兵至建宁府，执守臣赵崇釠，知邵武军赵时赏、知南剑州王积翁皆弃城去。
乙巳，昰入海。
癸丑，大军至福安府，知府王刚中以城降。
昰欲入泉州，招抚蒲寿庚有异志。
初，寿庚提举泉州舶司，擅蕃舶利者三十年。
昰舟至泉，寿庚来谒，请驻跸，张世杰不可。
或劝世杰留寿庚，则凡海舶不令自随，世杰不从，纵之归。
继而舟不足，乃掠其舟并没其赀，寿庚乃怒杀诸宗室及士大夫与淮兵之在泉者。
昰移潮州。
是月，福、兴化皆降。
英德守臣凌弥坚、徐梦得等亦降。
十二月辛酉朔，赵溍弃广州遁。
乙丑，制置方兴亦遁，吴浚退走入瑞金。
戊辰，蒲寿庚及知泉州田真子以城降。
知兴化军陈文龙婴城不下，乙酉，通判曹澄孙以城降，文龙被执，不屈死。
昰次甲子门。
至元十四年正月，大军破汀关。
癸巳，知循州刘兴降。
壬寅，吴浚弃瑞金遁，镇抚孔遵入瑞金，文天祥走漳州，浚寻还汀州，降。
戊申，知潮州马发及其通判戚继祖降，癸丑，复来归。
丁巳，权知梅州钱荣之以城降。
二月，大军至广州，县人赵若冈以城降。广东诸郡皆降。
三月，文天祥取梅州，陈文龙从子瓒举兵杀守将林华，据兴化军。
四月，文天祥取兴国县，广东制置使张镇孙袭广州取之，梁雄飞等弃城走韶州。
五月，张世杰将兵取潮州，文天祥提兵自梅州出江西，入会昌县，淮民张德兴亦起兵杀太湖县丞王德颙，据司空山，攻下黄州、寿昌军。
丁巳，遇宣慰郑鼎，战樊口，鼎坠水死。
六月辛酉，文天祥取雩都。
己卯，入兴国县。
七月，遣兵取吉、赣诸县，围赣州。
衡山人赵璠、抚州人何时皆起兵应之。
乙巳，张世杰围泉州，遣将高日新复邵武。
淮兵在福州者，欲杀王积翁以应世杰，皆为积翁所戮。
江西宣慰李恒遣兵援赣州，而自将兵入兴国。
八月，文天祥诸将兵皆败，乃引兵即邹洬于永丰，洬兵亦溃。
己巳，荧惑掩月，天色赤。
壬申，文天祥兵败于兴国。
己卯，大军破司空山，张德兴败，亡走。
甲申，天祥至空坑，兵尽溃，遂挺身走循州，诸将皆被执。
九月，元帅唆都援泉州。
戊申，张世杰归浅湾。
左丞塔出将兵入大庾岭，参政也的迷失将兵复取邵武，入福州。
十月甲辰，唆都破兴化军，陈瓒死之。
进攻潮州，马发拒之，乃去攻惠州。
十一月，塔出围广州。
庚寅，张镇孙以城降。
元帅刘深以舟师攻昰于浅湾，昰走秀山。
陈宜中入占城，遂不反。
十二月丙子，昰至井澳，飓风坏舟，几溺死，遂成疾。
旬余，诸兵士始稍稍来集，死者十四。
丁丑，刘深追昰至七州洋，执俞如珪以归。
十五年正月，大军夷广州城。
张世杰遣兵攻雷州，不克。
己大军克涪州，执守将王明。
二月，大军破潮州，马发死之。
三月，文天祥取惠州，广州都统凌震、转运判官王道夫取广州。
昰欲往居占城，不果，遂驻冈洲，遣兵取雷州。
曾渊子自雷州来，以为参知政事，广西宣谕使。
四月戊辰，昰殂于冈洲，其臣号之曰端宗。
庚午，众又立卫王昺为主，以陆秀夫为左丞相。
是月，有黄龙见海中。
五月癸未朔，改元祥兴。
乙酉，升冈洲为翔龙县。
遣张应科、王用取雷州，应科三战皆不利，用因降。
六月丁巳，应科再战雷州，遂死之。
知高州李象祖降。
己未，昺徙居崖山，升广州为翔龙府。
己巳，有大星东南流，坠海中，小星千余随之，声如雷，数刻乃已。
己卯，都元帅张弘范、李恒征崖山。
十月，赵与珞与谢明、谢富守琼州，阿里海牙遣马成旺招之，与珞率兵拒于白沙口。
十一月癸巳，州民执与珞以降。
闰月庚戌，王道夫弃广州遁。
壬戌，凌震遁。
癸亥，大军入广州。
十二月壬午，王道夫攻广州，兵败被执。
凌震兵继至，亦败。
文天祥走海丰，壬寅，被执于五坡岭。
震兵又败于芰塘。
大军破南安县，守将李梓发死之。
十六年正月壬戌，张弘范兵至崖山。
庚午，李恒兵亦来会。
世杰以舟师碇海中，棋结巨舰千余艘，中舻外舳，贯以大索，四周起楼棚如城堞，居昺其中。
大军攻之，舰坚不动。
又以舟载茅，沃以膏脂，乘风纵火焚之。
舰皆涂泥，缚长木以拒火舟，火不能爇。
二月戊寅朔，世杰部将陈宝降。
己卯，都统张达以夜袭大军营，亡失甚众。
癸未，有黑气出山西。
李恒乘早潮退攻其北，世杰以淮兵殊死战。
至午潮上，张弘范攻其南，南北受敌，兵士皆疲不能战。
俄有一舟樯旗仆，诸舟之樯旗遂皆仆。
世杰知事去，乃抽精兵入中军。
诸军溃，翟国秀及团练使刘俊等解甲降。
大军至中军，会暮，且风雨，昏雾四塞，咫尺不相辨。
世杰乃与苏刘义断维，以十余舟夺港而去，陆秀夫走卫王舟，王舟大，且诸舟环结，度不得出走，乃负昺投海中，后宫及诸臣多从死者，七日，浮尸出于海十余万人。
杨太后闻昺死，抚膺大恸曰： 我忍死艰关至此者，正为赵氏一块肉尔，今无望矣！ 遂赴海死，世杰葬之海滨，已而世杰亦自溺死。
宋遂亡。
赞曰：宋之亡征，已非一日。
历数有归，真主御世，而宋之遗臣，区区奉二王为海上之谋，可谓不知天命也已。
然人臣忠于所事而至于斯，其亦可悲也夫！
