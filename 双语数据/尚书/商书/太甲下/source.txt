伊尹申诰于王曰： 呜呼！
惟天无亲，克敬惟亲。民罔常怀，怀于有仁。鬼神无常享，享于克诚。
天位艰哉！
德惟治，否德乱。
与治同道，罔不兴；与乱同事，罔不亡。
终始慎厥与，惟明明后。
先王惟时懋敬厥德，克配上帝。
今王嗣有令绪，尚监兹哉。
若升高，必自下，若陟遐，必自迩。
无轻民事，惟艰；无安厥位，惟危。
慎终于始。
有言逆于汝心，必求诸道；有言逊于汝志，必求诸非道。
呜呼！弗虑胡获？
弗为胡成？
一人元良，万邦以贞。
君罔以辩言乱旧政，臣罔以宠利居成功，邦其永孚于休。 
