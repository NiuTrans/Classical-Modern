高宗梦得说，使百工营求诸野，得诸傅岩，作《说命》三篇。
王宅忧，亮阴三祀。
既免丧，其惟弗言，群臣咸谏于王曰： 呜呼！
知之曰明哲，明哲实作则。
天子惟君万邦，百官承式，王言惟作命，不言臣下罔攸禀令。 
王庸作书以诰曰： 以台正于四方，惟恐德弗类，兹故弗言。
恭默思道，梦帝赉予良弼，其代予言。 
乃审厥象，俾以形旁求于天下。
说筑傅岩之野，惟肖。爰立作相。
王置诸其左右。
命之曰： 朝夕纳诲，以辅台德。
若金，用汝作砺；若济巨川，用汝作舟楫；若岁大旱，用汝作霖雨。
启乃心，沃朕心，若药弗瞑眩，厥疾弗瘳；若跣弗视地，厥足用伤。
惟暨乃僚，罔不同心，以匡乃辟。俾率先王，迪我高后，以康兆民。
说复于王曰： 惟木从绳则正，后从谏则圣。
后克圣，臣不命其承，畴敢不祗若王之休命？ 
