殷始咎周，周人乘黎。
祖伊恐，奔告于受，作《西伯戡黎》。
西伯既戡黎，祖伊恐，奔告于王。
曰： 天子！天既讫我殷命。
格人元龟，罔敢知吉。非先王不相我后人，惟王淫戏用自绝。
故天弃我，不有康食。
不虞天性，不迪率典。
今我民罔弗欲丧，曰： 天曷不降威？ 
大命不挚，今王其如台？ 
我生不有命在天？ 
祖伊反曰： 呜呼！
乃罪多，参在上，乃能责命于天？
殷之即丧，指乃功，不无戮于尔邦！ 
