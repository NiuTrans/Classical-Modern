王曰： 来！
汝说。
台小子旧学于甘盘，既乃遯于荒野，入宅于河。自河徂亳，暨厥终罔显。
尔惟训于朕志，若作酒醴，尔惟麴糵；若作和羹，尔惟盐梅。
尔交修予，罔予弃，予惟克迈乃训。 
说曰： 王，人求多闻，时惟建事，学于古训乃有获。事不师古，以克永世，匪说攸闻。
惟学，逊志务时敏，厥修乃来。
允怀于兹，道积于厥躬。
惟学学半，念终始典于学，厥德修罔觉。
监于先王成宪，其永无愆。惟说式克钦承，旁招俊乂，列于庶位。 王曰： 呜呼！
说，四海之内，咸仰朕德，时乃风。
股肱惟人，良臣惟圣。
昔先正保衡作我先王，乃曰： 予弗克俾厥后惟尧舜，其心愧耻，若挞于市。 
一夫不获，则曰时予之辜。
佑我烈祖，格于皇天。
尔尚明保予，罔俾阿衡专美有商。
惟后非贤不乂，惟贤非后不食。
其尔克绍乃辟于先王，永绥民。 
说拜稽首曰： 敢对扬天子之休命。 
