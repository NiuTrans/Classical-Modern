平王锡晋文侯秬鬯、圭瓒，作《文侯之命》。
王若曰： 父义和！
丕显文、武，克慎明德，昭升于上，敷闻在下；惟时上帝，集厥命于文王。
亦惟先正克左右昭事厥辟，越小大谋猷罔不率从，肆先祖怀在位。
闵予小子嗣，造天丕愆。
殄资泽于下民，侵戎我国家纯。即我御事，罔或耆寿俊在厥服，予则罔克。曰惟祖惟父，其伊恤朕躬！
呜呼！有绩予一人永绥在位。
父义和！
汝克绍乃显祖，汝肇刑文、武，用会绍乃辟，追孝于前文人。
汝多修，扞我于艰，若汝，予嘉。 王曰： 父义和！
其归视尔师，宁尔邦。
用赉尔秬鬯一卣，彤弓一，彤矢百，卢弓一，卢矢百，马四匹。
父往哉！
柔远能迩，惠康小民，无荒宁。
简恤尔都，用成尔显德。 
