王若曰： 伯冏！
惟予弗克于德，嗣先人宅丕后。怵惕惟厉，中夜以兴，思免厥愆。
昔在文、武，聪明齐圣，小大之臣，咸怀忠良。
其侍御朴从，罔匪正人，以旦夕承弼厥辟，出入起居，罔有不钦，发号施令，罔有不臧，下民祗若，万邦咸休。
惟予一人无良，实赖左右前后有位之士，匡其不及。
绳愆纠谬，格其非心，俾克绍先烈。
今予命汝作大正，正于群仆侍御之臣，懋乃后德，交修不逮；慎简乃僚，无以巧言令色，便辟侧媚，其惟吉士。
仆臣正，厥后克正，仆臣谀，厥后自圣；后德惟臣，不德惟臣。
尔无昵于憸人，充耳目之官，迪上以非先王之典；非人其吉，惟货其吉；若时瘝厥官；惟尔大弗克只厥辟，惟予汝辜。 
王曰： 呜呼！
钦哉！永弼乃后于彝宪。 
