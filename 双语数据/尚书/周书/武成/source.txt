武王伐殷。往伐归兽，识其政事，作《武成》。
惟一月壬辰，旁死魄。
越翼日，癸巳，王朝步自周，于征伐商。
厥四月，哉生明，王来自商，至于丰。
乃偃武修文，归马于华山之阳，放牛于桃林之野，示天下弗服。
丁未，祀于周庙，邦甸、侯、卫，骏奔走，执豆、笾。
越三日，庚戌，柴、望，大告武成。
既生魄，庶邦冢君暨百工，受命于周。
惟先王建邦启土，公刘克笃前烈，至于大王肇基王迹，王季其勤王家。
我文考文王克成厥勋，诞膺天命，以抚方夏。
大邦畏其力，小邦怀其德。
惟九年，大统未集，予小子其承厥志。厎商之罪，告于皇天、后土、所过名山、大川，曰： 惟有道曾孙周王发，将有大正于商。
今商王受无道，暴殄天物，害虐烝民，为天下逋逃主，萃渊薮。
予小子既获仁人，敢祗承上帝，以遏乱略。
华夏蛮貊，罔不率俾。恭天成命，肆予东征，绥厥士女。
惟其士女，篚厥玄黄，昭我周王。
天休震动，用附我大邑周。
惟尔有神，尚克相予以济兆民，无作神羞！
既戊午，师逾孟津。
癸亥，陈于商郊，俟天休命。
甲子昧爽，受率其旅若林，会于牧野。
罔有敌于我师，前途倒戈，攻于后以北，血流漂杵。
一戎衣，天下大定。
乃反商政，政由旧。
释箕子囚，封比干墓，式商容闾。
散鹿台之财，发钜桥之粟，大赉于四海，而万姓悦服。 
列爵惟五，分土惟三。
建官惟贤，位事惟能。
重民五教，惟食、丧、祭。惇信明义，崇德报功。
垂拱而天下治。
