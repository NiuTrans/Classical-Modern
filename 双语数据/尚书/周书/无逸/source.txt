周公作《无逸》。
周公曰： 呜呼！
君子所，其无逸。
先知稼穑之艰难，乃逸，则知小人之依。
相小人，厥父母勤劳稼穑，厥子乃不知稼穑之艰难，乃逸乃谚。
既诞，否则侮厥父母曰： 昔之人无闻知。  周公曰： 呜呼！
我闻曰：昔在殷王中宗，严恭寅畏天命，自度治民，治民祗惧，弗敢荒宁。
肆中宗之享国七十有五年。
其在高宗，时旧劳于外，爰暨小人。
作其即位，乃或亮阴，三年不言。
其惟不言，言乃雍。
不敢荒宁，嘉靖殷邦。
至于小大，无时或怨。
肆高宗之享国五十年有九年。
其在祖甲，不义惟王，旧为小人。
作其即位，爰知小人之依，能保惠于庶民，不敢侮鳏寡。
肆祖甲之享国三十有三年。
自时厥后，立王生则逸。生则逸，不知稼穑之艰难，不闻小人之劳，惟耽乐之从。
自时厥后，亦罔或克寿。
或十年，或七八年，或五六年，或四三年。 
周公曰： 呜呼！
厥亦惟我周太王、王季，克自抑畏。
文王卑服，即康功田功。
徽柔懿恭，怀保小民，惠鲜鳏寡。
自朝至于日中昃，不遑暇食，用咸和万民。
文王不敢盘于游田，以庶邦惟正之共。
文王受命惟中身，厥享国五十年。 
周公曰： 呜呼！
继自今嗣王，则其无淫于观、于逸、于游、于田，以万民惟正之共。无皇曰： 今日耽乐。 
乃非民攸训，非天攸若，时人丕则有愆。
无若殷王受之迷乱，酗于酒德哉！ 
周公曰： 呜呼！
我闻曰： 古之人犹胥训告，胥保惠，胥教诲，民无或胥譸张为幻。 
此厥不听，人乃训之，乃变乱先王之正刑，至于小大。
民否则厥心违怨，否则厥口诅祝。 周公曰： 呜呼！
自殷王中宗及高宗及祖甲及我周文王，兹四人迪哲。
厥或告之曰： 小人怨汝詈汝。 
则皇自敬德。厥愆，曰： 朕之愆。 
允若时，不啻不敢含怒。
此厥不听，人乃或譸张为幻，曰小人怨汝詈汝，则信之，则若时，不永念厥辟，不宽绰厥心，乱罚无罪，杀无辜。
怨有同，是丛于厥身。 周公曰： 呜呼！
嗣王其监于兹。 
