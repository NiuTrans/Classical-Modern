贞观元年，太宗曰： 朕看古来帝王以仁义为治者，国祚延长，任法御人者，虽救弊于一时，败亡亦促。
既见前王成事，足是元龟。
今欲专以仁义诚信为治。望革近代之浇薄也。 
黄门侍郎王珪对曰： 天下凋丧日久，陛下承其余弊，弘道移风，万代之福。
但非贤不理，惟在得人。 
太宗曰： 朕思贤之情，岂舍梦寐！ 
给事中杜正伦进曰： 世必有才，随时听用，岂待梦傅说，逢吕尚，然后为治乎？ 
太宗深纳其言。
贞观二年，太宗谓侍臣曰： 朕谓乱离之后，风俗难移，比观百姓渐知廉耻，官民奉法，盗贼日稀，故知人无常俗，但政有治乱耳。
是以为国之道，必须抚之以仁义，示之以威信，因人之心，去其苛刻，不作异端，自然安静，公等宜共行斯事也。 
贞观四年，房玄龄奏言： 今阅武库甲仗，胜隋日远矣。 
太宗曰： 饬兵备寇虽是要事，然朕唯欲卿等存心理道，务尽忠贞，使百姓安乐，便是朕之甲仗。
隋炀帝岂为甲仗不足，以至灭亡？
正由仁义不修，而群下怨叛故也。
宜识此心。 
贞观十三年，太宗谓侍臣曰： 林深则鸟栖，水广则鱼游，仁义积则物自归之。
人皆知畏避灾害，不知行仁义则灾害不生。
夫仁义之道，当思之在心，常令相继，若斯须懈怠，去之已远。
犹如饮食资身，恒令腹饱，乃可存其性命。 
王珪顿首曰： 陛下能知此言，天下幸甚！ 
