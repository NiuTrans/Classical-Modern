钱镠，字具美，杭州临安人也。
临安里中有大木，镠幼时与群兒戏木下，镠坐大石指麾群兒为队伍，号令颇有法，群兒皆惮之。
及壮，无赖，不喜事生业，以贩盐为盗。
县录事钟起有子数人，与镠饮博，起尝禁其诸子，诸子多窃从之游。
豫章人有善术者，望牛斗间有王气。
牛斗，钱塘分也，因游钱塘。
占之在临安，乃之临安，以相法隐市中，阴求其人。
起与术者善，术者私谓起曰： 占君县有贵人，求之市中不可得，视君之相贵矣，然不足当之。 
起乃为置酒，悉召贤豪为会，阴令术者遍视之，皆不足当。
术者过起家，镠适从外来，见起，反走，术者望见之，大惊曰： 此真贵人也！ 
起笑曰： 此吾旁舍钱生尔。 
术者召镠至，熟视之，顾起曰： 君之贵者，因此人也。 
乃慰镠曰： 子骨法非常，愿自爱。 
因与起诀曰： 吾求其人者，非有所欲也，直欲质吾术尔。 
明日乃去。
起始纵其子等与镠游，时时贷其穷乏。
镠善射与槊，稍通图纬诸书。
唐乾符二年，浙西裨将王郢作乱，石鉴镇将董昌募乡兵讨贼，表镠偏将，击郢破之。
是时，黄巢众已数千，攻掠浙东，至临安，镠曰： 今镇兵少而贼兵多，难以力御，宜出奇兵邀之。 
乃与劲卒二十人伏山谷中，巢先锋度险皆单骑，镠伏弩射杀其将，巢兵乱，镠引劲卒蹂之，斩首数百级。
镠曰： 此可一用尔，大众至何可敌邪！ 
乃引兵趋八百里，八百里，地名也，告道旁媪曰： 后有问者，告曰： 临安兵屯八百里矣。  巢众至，闻媪语，不知其地名，曰： 向十余卒不可敌，况八百里乎！ 
遂急引兵过。
都统高骈闻巢不敢犯临安，壮之，召董昌与镠俱至广陵。
久之，骈无讨贼意，昌等不见用，辞还，骈表昌杭州刺史。
是时，天下已乱，昌乃团诸县兵为八都，以镠为都指挥使，成及为靖江都将。
中和二年，越州观察使刘汉宏与昌有隙，汉宏遣其弟汉宥、都虞候辛约，屯兵西陵。
镠率八都兵渡江，窃取军号，斫其营，营中惊扰，因焚之，汉宥等皆走。
汉宏复遣将黄珪、何肃屯诸暨、萧山，镠皆攻破之。
与汉宏遇，战，大败之，杀何肃、辛约。
汉宏易服持脍刀以遁，追者及之，汉宏曰： 我宰夫也。 
举刀示之，乃免。
四年，僖宗遣中使焦居璠为杭、越通和使，诏昌及汉宏罢兵，皆不奉诏。
汉宏遣其将硃褒、韩公玫、施坚实等以舟兵屯望海。
镠出平水，成及夜率奇兵破褒等于曹娥埭，进屯丰山，施坚实等降，遂攻破越州。
汉宏走台州，台州刺史执汉宏送于镠，斩于会稽，族其家。
镠乃奏昌代汉宠，而自居杭州。
光启三年，拜镠左卫大将军、杭州刺史，昌越州观察使。
是岁，毕师鐸囚高骈，淮南大乱，六合镇将徐约攻取苏州。
润州牙将刘浩逐其帅周宝，宝奔常州，浩推度支催勘官薛朗为帅。
镠遣都将成及、杜棱等攻常州，取周宝以归，镠具军礼郊迎，馆宝于樟亭，宝病卒。
棱等进攻润州，逐刘浩，执薛朗，剖其心以祭宝。
然后遣其弟钅求攻徐约，约败走入海，追杀之。
昭宗拜镠杭州防御使。
是时，杨行密、孙儒争淮南，与镠战苏、常间。
久之，儒为行密所杀，行密据淮南，取润州，镠亦取苏、常。
唐升越州威胜军，以董昌为节度使，封陇西郡王；杭州武胜军，拜镠都团练使，以成及为副使。
及字弘济，与镠同事攻讨，谋多出于及，而镠以女妻及子仁琇。
镠乃以杜棱、阮结、顾全武等为将校，沈崧、皮光业、林鼎、罗隐为宾客。
景福二年，拜镠镇海军节度使、润州刺史。
乾宁元年，加同中书门下平章事。
二年，越州董昌反。
昌素愚，不能决事，临民讼，以骰子掷之，而胜者为直。
妖人应智王温、巫韩媪等，以妖言惑昌，献鸟兽为符瑞。
牙将倪德儒谓昌曰： 曩时谣言有罗平鸟主越人祸福，民间多图其形祷祠之，视王书名与图类。 
因出图以示昌。昌大悦，乃自称皇帝，国号罗平，改元顺天。分其兵为两军，中军衣黄，外军衣白，铭其衣曰 归义 。
副使黄竭切戒昌以为不可，昌大怒，使人斩竭，持其首至，骂曰： 此贼负我好圣，明时三公不肯作，乃自求死邪！ 
投之圊中。
昌乃以书告镠，镠以昌反状闻。
昭宗下诏削昌官爵，封镠彭城郡王，浙江东道招讨使。
镠曰： 董氏于吾有恩，不可遽伐。 
以兵三万屯迎恩门，遣其客沈滂谕昌使改过。
昌以钱二百万犒军，执应智等送军中，自请待罪，镠乃还兵。
昌复拒命，遣其将陈郁、崔温等屯香严、石侯，乞兵于杨行密，行密遣安仁义救昌。
镠遣顾全武攻昌，斩崔温。
昌所用诸将徐珣、汤臼、袁邠皆庸人，不知兵，遇全武辄败。
昌兄子真，骁勇善战，全武等攻之，逾年不能克。
真与其裨将刺羽有隙，羽谮之，昌杀真，兵乃败。
全武执昌归杭州，行至西小江，昌顾左右曰： 吾与钱公俱起乡里，吾尝为大将，今何面复见之乎！ 
左右相对泣下，因真目大呼，投水死。
昭宗以宰相王溥镇越州，溥请授镠，乃改威胜军为镇东军，拜镠镇海、镇东军节度使、加检校太尉、中书令，赐铁券，恕九死。
镠如越州受命，还治钱塘，号越州为 东府 。
光化元年，移镇海军于杭州，加镠检校太师，改镠乡里曰广义乡勋贵里，镠素所居营曰衣锦营。
婺州刺史王坛叛附于淮南，杨行密遣其将康儒应坛，因攻睦州。
镠遣其弟钅求败儒于轩渚，坛奔宣州。
昭宗诏镠图形凌烟阁，升衣锦营为衣锦城，石鉴山曰衣锦山，大官山曰功臣山。
镠游衣锦城，宴故老，山林皆覆以锦，号其幼所尝戏大木曰 衣锦将军 。
天复二年，封镠越王。
镠巡衣锦城，武勇右都指挥使徐绾与左都指挥使许再思叛，焚掠城郭，攻内城，镠子传瑛及其将马绰、陈为等闭门拒之。
镠归，至北郭门不得入。
成及代镠与绾战，斩首百余级，绾屯龙兴寺。
镠微服逾城而入，遣马绰、王荣、杜建徽等分屯诸门，使顾全武备东府，全武曰： 东府不足虑，可虑者淮南尔，绾急，必召淮兵至，患不细矣。
杨公大丈夫，今以难告，必能闵我。 
镠以为然。
全武曰： 独行，事必不济，请择诸公子可行者。 
镠曰： 吾尝欲以元鳷婚杨氏。 
乃使随全武如广陵。
绾果召田頵于宣州。
全武等至广陵，行密以女妻元鳷，亟召頵还。
頵取镠钱百万，质镠子元瓘而归。
天祐元年，封镠吴王，镠建功臣堂，立碑纪功，列宾佐将校名氏于碑阴者五百人。
四年，升衣锦城为安国衣锦军。
梁太祖即位，封镠吴越王兼淮南节度使。
客有劝镠拒梁命者，镠笑曰： 吾岂失为孙仲谋邪！ 
遂受之。
太祖尝问吴越进奏吏曰： 钱镠平生有所好乎？ 
吏曰： 好玉带、名马。 
太祖笑曰： 真英雄也。 
乃以玉带一匣、打球御马十匹赐之。
江西危全讽等为杨渥所败，信州危仔倡奔于镠，镠恶其姓，改曰元。
开平二年，加镠守中书令，改临安县为安国县，广义乡为衣锦乡。
三年，加守太保。
杨渥将周本、陈章围苏州，镠遣其弟锯、镖救之。
淮兵为水栅环城，以铜铃系网沈水中，断潜行者。
水军卒司马福，多智而善水行，乃先以巨竹触网，淮人闻铃声遂举网，福乃过，入城中，其出也亦然。
乃取其军号，内外夹攻，号令相应，淮人以为神，遂大败之，本等走，擒其将闾丘直、何明等。
四年，镠游衣锦军，作《还乡歌》曰： 三节还乡兮挂锦衣，父老远来相追随。
牛斗无孛人无欺，吴越一王驷马归。 
乾化元年，加镠守尚书令，兼淮南、宣润等道四面行营都统。
立生祠于衣锦军。
镠弟镖居湖州，擅杀戍将潘长，惧罪奔于淮南。
二年，梁郢王友珪立，册尊镠尚父。
末帝贞明三年，加镠天下兵马都元帅，开府置官属。
四年，杨隆演取虔州，镠始由海路入贡京师。
龙德元年，赐镠诏书不名。
唐庄宗入洛，镠遣使贡献，求玉册。
庄宗下其议于有司，群臣皆以谓非天子不得用玉册，郭崇韬尤为不可，既而许之，乃赐镠玉册金印。
镠因以镇海等军节度授其子元瓘，自称吴越国王，更名所居曰宫殿、府曰朝，官属皆称臣，起玉册、金券、诏书三楼于衣锦军，遣使册新罗、渤海王，海中诸国，皆封拜其君长。
明宗即位，安重诲用事，镠致书重诲，书辞嫚，重诲大怒。
是时，供奉官乌昭遇、韩玫使吴越，既还，玫诬昭遇称臣舞蹈，重诲乃奏削镠王爵、元帅、尚父，以太师致仕。
元瓘等遣人以绢表间道自陈。
安重诲死，明宗乃复镠官爵。
长兴三年，镠卒，年八十一，谥曰武肃。
子元瓘立。
元瓘字明宝，少为质于田頵。
頵叛于吴，杨行密会越兵攻之，頵每战败归，即欲杀元瓘，頵母尝蔽护之。
后頵将出，语左右曰： 今日不胜，必斩钱郎。 
是日頵战死，元瓘得归。
镠卧病，召诸大将告之曰： 吾子皆愚懦，不足任后事，吾死，公等自择之。 
诸将泣下，皆曰： 元瓘从王征伐最有功，诸子莫及，请立之。 
镠乃出管钥数箧，召元瓘与之曰： 诸将许尔矣。 
镠卒，元瓘立，袭封吴越国王，玉册、金印，皆如镠故事。
王延政自立于建州，闽中大乱，元瓘遣其将仰诠、薛万忠等攻之，逾年，大败而归。
元瓘亦善抚将士，好儒学，善为诗，使其国相沈崧置择能院，选吴中文士录用之。
然性尤奢僭，好治宫室。
天福六年，杭州大火，烧其宫室迨尽，元瓘避之，火辄随发。元瓘大惧，因病狂。是岁卒，年五十五，谥曰文穆。
子佐立。
佐字祐，立时年十三，诸将皆少佐，佐初优容之，诸将稍不法，佐乃黜其大将章德安于明州、李文庆于睦州，杀内都监杜昭达、统军使阚璠，由是国中皆畏恐。
王延义、延政兄弟相攻，卓俨明、硃文进、李仁达等自相篡杀，连兵不解者数年。
仁达附于李景，已而又叛，景兵攻之，仁达求救于佐。
佐召诸将计事，诸将皆不欲行，佐奋然曰： 吾为元帅，而不能举兵邪？
诸将吾家素畜养，独不肯以身先我乎？
有异吾议者斩！ 
乃遣其统军使张筠、赵承泰等率兵三万，水陆赴之。
遣将誓军，号令齐整。
筠等大败景兵，俘馘万计，获其将杨业、蔡遇等，遂取福州而还，由是诸将皆服。
佐立七年，袭封吴越国王，玉册、金印，皆如元瓘。
开运四年，佐卒，年二十，谥曰忠献。
弟俶立。
俶字文德。
佐卒，弟倧以次立。
初，元瓘质于宣州，以胡进思、戴恽等自随，元瓘立，用进思等为大将。
佐既年少，进思以旧将自待，甚见尊礼，及倧立，颇卑侮之，进思不能平。
倧大阅兵于碧波亭，方第赏，进思前谏以赏太厚，倧怒掷笔水中曰： 以物与军士，吾岂私之，何见咎也！ 
进思大惧。
岁除，画工献《钟馗击鬼图》，倧以诗题图上，进思见之大悟，知倧将杀己。
是夕拥卫兵废倧，囚于义和院，迎俶立之，迁倧于东府。
俶历汉、周，袭封吴越国王，赐玉册、金印。
世宗征淮南，诏俶攻常、宣二州以牵李景，俶治国中兵以待。
景闻周师将大举，乃遣使安抚，境上皆戒严。
苏州候吏陈满不知景使，以谓朝廷已克诸州，遣使安抚矣，亟言于俶，请举兵以应。
俶相国吴程遽调兵以出，相国元德昭以为王师必未渡淮，与程争于俶前，不可夺。
程等攻常州，果为景将柴克宏所败，程裨将邵可迁力战，可迁子死马前，犹战不顾，程等仅以身免。
周师渡淮，俶乃尽括国中丁民益兵，使邵可迁等以战船四百艘、水军万七千人至于通州以会期。
吴越自唐末有国，而杨行密、李昪据有江淮。
吴越贡赋，朝廷遣使，皆由登、莱泛海，岁常飘溺其使。
显德四年，诏遣左谏议大夫尹日就、吏部郎中崔颂等使于俶，世宗谕之曰： 朕此行决平江北，卿等还当陆来也。 
五年，王师征淮，正月克静海军，而日就等果陆还。
世宗已平淮南，遣使赐俶兵甲旗帜、橐驼羊马。
钱氏兼有两浙几百年，其人比诸国号为怯弱，而俗喜淫侈，偷生工巧，自镠世常重敛其民以事奢僭，下至鸡鱼卵鷇，必家至而日取。每笞一人以责其负，则诸案史各持其簿列于廷；凡一簿所负，唱其多少，量为笞数，以次唱而笞之，少者犹积数十，多者至笞百余，人尤不胜其苦。
又多掠得岭海商贾宝货。
当五代时，常贡奉中国不绝。及世宗平淮南，宋兴，荆、楚诸国相次归命，俶势益孤，始倾其国以事贡献。
太祖皇帝时，俶尝来朝，厚礼遣还国，俶喜，益以器服珍奇为献，不可胜数。
太祖曰： 此吾帑中物尔，何用献为！ 
太平兴国三年，诏俶来朝，俶举族归于京师，国除。其后事具国史。
呜呼！
天人之际，为难言也。
非徒自古术者好奇而幸中，至于英豪草窃亦多自托于妖祥，岂其欺惑愚众，有以用之欤？
盖其兴也，非有功德渐积之勤，而黥髡盗贩，倔起于王侯，而人亦乐为之传欤？
考钱氏之始终，非有德泽施其一方，百年之际，虐用其人甚矣，其动于气象者，岂非其孽欤？
是时四海分裂，不胜其暴，又岂皆然欤？
是皆无所得而推欤？
术者之言，不中者多，而中者少，而人特喜道其中者欤？
