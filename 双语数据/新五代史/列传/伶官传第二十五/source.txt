呜呼，盛衰之理，虽曰天命，岂非人事哉！
原庄宗之所以得天下，与其所以失之者，可以知之矣。
世言晋王之将终也，以三矢赐庄宗而告之曰： 梁，吾仇也，燕王吾所立，契丹与吾约为兄弟，而皆背晋以归梁。此三者，吾遗恨也。
与尔三矢，尔其无忘乃父之志！ 
庄宗受而藏之于庙。
其后用兵，则遣从事以一少牢告庙，请其矢，盛以锦囊，负而前驱，及凯旋而纳之。方其系燕父子以组，函梁君臣之首，入于太庙，还矢先王而告以成功，其意气之盛，可谓壮哉！
及仇雠已灭，天下已定，一夫夜呼，乱者四应，苍皇东出，未及见贼而士卒离散，君臣相顾，不知所归，至于誓天断发，泣下沾襟，何其衰也！
岂得之难而失之易欤？
抑本其成败之迹而皆自于人欤？
《书》曰： 满招损，谦得益。 
忧劳可以兴国，逸豫可以亡身，自然之理也。
故方其盛也，举天下之豪杰莫能与之争；及其衰也，数十伶人困之，而身死国灭，为天下笑。
夫祸患常积于忽微，而智勇多困于所溺，岂独伶人也哉！作《伶官传》。
庄宗既好俳优，又知音，能度曲，至今汾、晋之俗，往往能歌其声，谓之 御制 者皆是也。
其小字亚子，当时人或谓之亚次。
又别为优名以自目，曰李天下。
自其为王，至于为天子，常身与俳优杂戏于庭，伶人由此用事，遂至于亡。
皇后刘氏素微，其父刘叟，卖药善卜，号刘山人。
刘氏性悍，方与诸姬争宠，常自耻其世家，而特讳其事。
庄宗乃为刘叟衣服，自负蓍囊药笈，使其子继岌提破帽而随之，造其卧内，曰： 刘山人来省女。 
刘氏大怒，笞继岌而逐之。
宫中以为笑乐。
其战于胡柳也，嬖伶周匝为梁人所得。
其后灭梁入汴，周匝谒于马前，庄宗得之喜甚，赐以金帛，劳其良苦。
周匝对曰： 身陷仇人，而得不死以生者，教坊使陈俊、内园栽接使储德源之力也。
愿乞二州以报此两人。 
庄宗皆许以为刺史。
郭崇韬谏曰： 陛下所与共取天下者，皆英豪忠勇之士。
今大功始就，封赏未及于一人，而先以伶人为刺史，恐失天下心。不可！ 
因格其命。
逾年，而伶人屡以为言，庄宗谓崇韬曰： 吾已许周匝矣，使吾惭见此三人。
公言虽正，然当为我屈意行之。 
卒以俊为景州刺史、德源为宪州刺史。
庄宗好畋猎，猎于中牟，践民田。中牟县令当马切谏，为民请，庄宗怒，叱县令去，将杀之。
伶人敬新磨知其不可，乃率诸伶走追县令，擒至马前责之曰： 汝为县令，独不知吾天子好猎邪？
奈何纵民稼穑以供税赋！
何不饥汝县民而空此地，以备吾天子之驰骋？
汝罪当死！ 
因前请亟行刑，诸伶共唱和之。庄宗大笑，县令乃得免去。
庄宗尝与群优戏于庭，四顾而呼曰： 李天下，李天下何在？ 
新磨遽前以手批其颊。
庄宗失色，左右皆恐，群伶亦大惊骇，共持新磨诘曰： 汝奈何批天子颊？ 
新磨对曰： 李天下者，一人而已，复谁呼邪！ 
于是左右皆笑，庄宗大喜，赐与新磨甚厚。
新磨尝奏事殿中，殿中多恶犬，新磨去，一犬起逐之，新磨倚柱而呼曰： 陛下毋纵兒女啮人！ 
庄宗家世夷狄，夷狄之人讳狗，故新磨以此讥之。
庄宗大怒，弯弓注矢将射之，新磨急呼曰： 陛下无杀臣！
臣与陛下为一体，杀之不祥！ 
庄宗大惊，问其故，对曰： 陛下开国，改元同光，天下皆谓陛下同光帝。
且同，铜也，若杀敬新磨，则同无光矣。 
庄宗大笑，乃释之。
然时诸伶，独新磨尤善俳，其语最著，而不闻其佗过恶。
其败政乱国者，有景进、史彦琼、郭门高三人为最。
是时，诸伶人出入宫掖，侮弄缙绅，群臣愤嫉，莫敢出气，或反相附托，以希恩倖，四方籓镇，货赂交行，而景进最居中用事。
庄宗遣进等出访民间，事无大小皆以闻。
每进奏事殿中，左右皆屏退，军机国政皆与参决，三司使孔谦兄事之，呼为 八哥 。
庄宗初入洛，居唐故宫室，而嫔御未备。
阉宦希旨，多言宫中夜见鬼物，相惊恐，庄宗问所以禳之者，因曰： 故唐时，后宫万人，今空宫多怪，当实以人乃息。 
庄宗欣然。
其后幸鄴，乃遣进等采鄴美女千人，以充后宫。
而进等缘以为奸，军士妻女因而逃逸者数千人。
庄宗还洛，进载鄴女千人以从，道路相属，男女无别。
魏王继岌已破蜀，刘皇后听宦者谗言，遣继岌贼杀郭崇韬。
崇韬素嫉伶人，常裁抑之，伶人由此皆乐其死。
皇弟存乂，崇韬之婿也，进谗于庄宗曰： 存乂且反，为妇翁报仇。 
乃囚而杀之。
硃友谦，以梁河中降晋者，及庄宗入洛，伶人皆求赂于友谦，友谦不能给而辞焉。
进乃谗友谦曰： 崇韬且诛，友谦不自安，必反，宜并诛之。 
于是及其将五六人皆族灭之，天下不胜其冤。
进，官至银青光禄大夫、检校左散骑常侍兼御史大夫，上柱国。
史彦琼者，为武德使，居鄴都，而魏博六州之政皆决彦琼，自留守王正言而下，皆俯首承事之。
是时，郭崇韬以无罪见杀于蜀，天下未知其死也，第见京师杀其诸子，因相传曰： 崇韬杀魏王继岌而自王于蜀矣，以故族其家。 
鄴人闻之，方疑惑。
已而硃友谦又见杀。
友谦子廷徽为澶州刺史，有诏彦琼使杀之，彦琼秘其事，夜半驰出城。
鄴人见彦琼无故夜驰出，因惊传曰： 刘皇后怒崇韬之杀继岌也，已弑帝而自立，急召彦琼计事。 
鄴都大恐。
贝州人有来鄴者，传引语以归。戍卒皇甫晖闻之，由此劫赵在礼作乱。
在礼已至馆陶，鄴都巡检使孙鐸，见彦琼求兵御贼，彦琼不肯与，曰： 贼未至，至而给兵岂晚邪？ 
已而贼至，彦琼以兵登北门，闻贼呼声，大恐，弃其兵而走，单骑归于京师。
在礼由是得入于鄴以成其叛乱者，由彦琼启而纵之也。
郭门高者，名从谦，门高其优名也。
虽以优进，而尝有军功，故以为从马直指挥使。
从马直，盖亲军也。
从谦以姓郭，拜崇韬为叔父，而皇弟存乂又以从谦为养子。
崇韬死，存乂见囚，从谦置酒军中，愤然流涕，称此二人之冤。
是时，从马直军士王温宿卫禁中，夜谋乱，事觉被诛。
庄宗戏从谦曰： 汝党存乂、崇韬负我，又教王温反。
复欲何为乎？ 从谦恐，退而激其军士曰： 罄尔之赀，食肉而饮酒，无为后日计也。 
军士问其故，从谦因曰： 上以王温故，俟破鄴，尽坑尔曹。 
军士信之，皆欲为乱。
李嗣源兵反，向京师，庄宗东幸汴州，而嗣源先入。
庄宗至万胜，不得进而还，军士离散，尚有二万馀人。
居数日，庄宗复东幸汜水，谋扼关以为拒。
四月丁亥朔，朝群臣于中兴殿，宰相对三刻罢。
从驾黄甲马军阵于宣仁门、步军阵于五凤门以俟。
庄宗入食内殿，从谦自营中露刃注矢，驰攻兴教门，与黄甲军相射。
庄宗闻乱，率诸王卫士击乱兵出门。乱兵纵火焚门，缘城而入，庄宗击杀数十百人。
乱兵从楼上射帝，帝伤重，踣于绛霄殿廊下，自皇后、诸王左右皆奔走。
至午时，帝崩，五坊人善友聚乐器而焚之。
嗣源入洛，得其骨，葬新安之雍陵。
以从谦为景州刺史，已而杀之。
《传》曰： 君以此始，必以此终。 
庄宗好伶，而弑于门高，焚以乐器。
可不信哉！
可不戒哉！
