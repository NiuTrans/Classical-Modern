甚哉，白马之祸，悲夫，可为流涕者矣！
然士之生死，岂其一身之事哉？
初，唐天祐三年，梁王欲以嬖吏张廷范为太常卿，唐宰相裴枢以谓太常卿唐常以清流为之，廷范乃梁客将，不可。
梁王由此大怒，曰： 吾常语裴枢纯厚不陷浮薄，今亦为此邪！ 
是岁四月，彗出西北，扫文昌、轩辕、天市，宰相柳璨希梁王旨，归其谴于大臣，于是左仆射裴枢、独孤损、右仆射崔远、守太保致仕赵崇、兵部侍郎王赞、工部尚书王溥、吏部尚书陆扆皆以无罪贬，同日赐死于白马驿。
凡搢绅之士与唐而不与梁者，皆诬以朋党，坐贬死者数百人，而朝廷为之一空。
明年三月，唐哀帝逊位于梁，遣中书侍郎、同中书门下平章事张文蔚为册礼使，礼部尚书苏循为副；中书侍郎、同中书门下平章事杨涉为押传国宝使，翰林学士、中书舍人张策为副；御史大夫薛贻矩为押金宝使，尚书左丞赵光逢为副。
四月甲子，文蔚等自上源驿奉册宝，乘辂车，导以金吾仗卫、太常卤簿，朝梁于金祥殿。
王衮冕南面，臣文蔚、臣循奉册升殿，进读已，臣涉、臣策奉传国玺，臣贻矩、臣光逢奉金宝，以次升，进读已，降，率文武百官北面舞蹈再拜贺。
夫一太常卿与社稷孰为重？
使枢等不死，尚惜一卿，其肯以国与人乎？
虽枢等之力未必能存唐，然必不亡唐而独存也。
呜呼！唐之亡也，贤人君子既与之共尽，其馀在者皆庸懦不肖、倾险狯猾、趋利卖国之徒也。
不然，安能蒙耻忍辱于梁庭如此哉！作《唐六臣传》。
○张文蔚张文蔚，字右华，河间人也。
初以文行知名，举进士及第。
唐昭宗时，为翰林学士承旨。
是时，天子微弱，制度已隳，文蔚居翰林，制诏四方，独守大体。
昭宗迁洛，拜中书侍郎、同中书门下平章事。
柳璨杀裴枢等七人，蔓引朝士，辄加诛杀，缙绅相视以目，皆不自保，文蔚力讲解之，朝士多赖以全活。
梁太祖立，仍以文蔚为相，梁初制度皆文蔚所裁定。
文蔚居家亦孝悌。
开平二年，太祖北巡，留文蔚西都，以暴疾卒，赠右仆射。
○杨涉杨涉，祖收，唐懿宗时宰相；父严，官至兵部侍郎。
涉举进士，昭宗时为吏部尚书。
哀帝即位，拜中书侍郎、同中书门下平章事。
涉，唐名家，世守礼法，而性特谨厚，不幸遭唐之乱，拜相之日，与家人相对泣下，顾谓其子凝式曰： 吾不能脱此网罗，祸将至矣，必累尔等。 
唐亡，事梁为门下侍郎、同中书门下平章事，在位三年，俯首无所施为，罢为左仆射，知贡举，后数年卒。
子凝式，有文词，善笔札，历事梁、唐、晋、汉、周，常以心疾致仕，居于洛阳，官至太子太保。
○张策张策，字少逸，河西敦煌人也。
父同，为唐容管经略使。
策少聪悟好学，通章句。父同，居洛阳敦化里，浚井得古鼎，铭曰： 魏黄初元年春二月，匠吉千。 
同以为奇，策时年十三，居同侧，启曰： 汉建安二十五年，曹公薨，改元延康。
是岁十月，文帝受禅，又改黄初，是黄初元年无二月也，铭何谬邪？ 
同大惊异之。策少好浮图之说，乃落发为僧，居长安慈恩寺。
黄巢犯长安，策乃返初服，奉父母以避乱，居田里十馀年。
召拜广文馆博士。
邠州王行瑜辟观察支使。
晋王李克用攻行瑜，策与婢肩舆其母东归，行积雪中，行者怜之。
梁太祖兼四镇，辟郑、滑支使，以母丧解职。
服除，入唐为膳部员外郎。
华州韩建辟判官，建徙许州，以为掌书记，建遣策聘于太祖，太祖见而喜曰： 张夫子至矣。 
遂留以为掌书记，荐之于朝，累拜中书舍人、翰林学士。
太祖即位，迁工部侍郎奉旨。
开平二年，拜刑部侍郎、同中书门下平章事，迁中书侍郎。
以风恙罢为刑部尚书，致仕，卒于洛阳。
○赵光逢赵光逢，字延吉，父隐，唐左仆射。光逢在唐以文行知名，时人称其方直温润，谓之 玉界尺。 
昭宗时为翰林学士承旨、御史中丞，以世乱弃官，居洛阳，杜门绝人事者五六年。
柳璨为相，与光逢有旧恩，起光逢为吏部侍郎、太常卿。
唐亡，事梁为中书侍郎、同中书门下平章事，累迁左仆射，以太子太保致仕。
末帝即位，起为司空、同中书门下平章事，复以司徒致仕。
唐天成中，即其家拜太保，封齐国公，卒，赠太傅。
○薛贻矩薛贻矩，字熙用，河东闻喜人也，仕唐为兵部侍郎、翰林学士承旨。
昭宗自岐还长安，大诛宦者，贻矩时为中尉韩全诲等作画像赞，坐左迁。
贻矩乃自结于梁太祖，太祖言之于朝，拜吏部尚书，迁御史大夫。
天祐三年，太祖自长芦还军，哀帝遣贻矩来劳，贻矩以臣礼见，太祖揖之升阶，贻矩曰： 殿下功德及人，三灵改卜，皇帝方行舜、禹之事，臣安敢违？ 
乃称臣拜舞，太祖侧身以避之。
贻矩还，遂趣哀帝逊位。
太祖即位，拜贻矩中书侍郎、同中书门下平章事，累拜司空。
贻矩为梁相五年，卒，赠侍中。
苏循，不知何许人也。
为人巧佞，阿谀无廉耻，惟利是趋。
事唐为礼部尚书。
是时，梁太祖已弑昭宗，立哀帝，唐之旧臣皆愤惋切齿，或俯首畏祸，或去不仕，而循特附会梁以希进用。
梁兵攻杨行密，大败于珝河，太祖躁忿，急于禅代，欲邀唐九锡，群臣莫敢当其议，独循倡言： 梁王功德，天命所归，宜即受禅。 
明年，梁太祖即位，循为册礼副使。
循有子楷，乾宁中举进士及第，昭宗遣学士陆扆覆落之，楷常惭恨。
及昭宗遇弑，唐政出于梁，楷为起居郎，与柳璨、张廷范等相结，因谓廷范曰： 夫谥者，所以易名而贵信也。
前有司谥先帝曰 昭 ，名实不称，公为太常卿，予史官也，不可以不言。 
乃上疏驳议。
而廷范本梁客将，尝求太常卿不得者，廷范亦以此怨唐，因下楷疏廷范，廷范议曰： 臣闻执事坚固之谓恭，乱而不损之谓灵，武而不遂之谓庄，在国逢难之谓闵，因事有功之谓襄，请改谥昭宗皇帝曰恭灵庄闵皇帝，庙号襄宗。 
梁太祖已即位，置酒玄德殿，顾群臣自陈德薄不足以当天命，皆诸公推戴之力。
唐之旧臣杨涉、张文蔚等皆惭惧俯伏不能对，独循与张祎、薛贻矩盛称梁王功德，所以顺天应人者。
循父子皆自以附会梁得所托，旦夕引首，希见进用，敬翔尤恶之，谓太祖曰： 梁室新造，宜得端士以厚风俗，循父子皆无行，不可立于新朝。 
于是父子皆勒归田里，乃依硃友谦于河中。
其后，友谦叛梁降晋，晋王将即帝位，求唐故臣在者，以备百官之阙，友谦遣循至魏州。
是时梁未灭，晋诸将相多不欲晋王即位。
晋王之意虽锐，将相大臣未有赞成其议者。
循始至魏州，望州廨听事即拜，谓之 拜殿 。
及入谒，蹈舞呼万岁而称臣，晋王大悦。
明日又献 画日笔 三十管，晋王益喜，因以循为节度副使。
已而病卒。
庄宗即位，赠左仆射。
楷，同光中为尚书员外郎。
明宗即位，大臣欲理其驳谥之罪，以忧死。
当唐之亡也，又有杜晓者，字明远。
祖审权，父让能，皆为唐相。
昭宗时，王行瑜、李茂贞兵犯京师，昭宗杀让能于临皋以自解。
晓以父死无罪，居丧哀毁；服除，布衣幅巾，自废十馀年。
崔胤判盐铁，辟巡官，除畿县尉，直昭文馆，皆不起。
崔远判户部，又辟巡官，或谓晓曰： 嵇康死，子绍自废不出仕，山涛以物理责之，乃仕。
吾子忍令杜氏岁时铺席祭其先人同匹庶乎？ 
晓乃为之起。累迁膳部郎中、翰林学士。
梁太祖即位，迁工部侍郎奉旨。
开平二年，拜中书侍郎、同中书门下平章事。
友珪立，迁礼部尚书、集贤殿大学士。
袁象先等讨贼，兵大掠，晓为乱兵所杀，赠右仆射。
呜呼！
始为朋党之论者谁欤？
甚乎作俑者也，真可谓不仁之人哉！
予尝至繁城，读《魏受禅碑》，见汉之群臣称魏功德，而大书深刻，自列其姓名，以夸耀于世。
又读《梁实录》，见文蔚等所为如此，未尝不为之流涕也。
夫以国予人而自夸耀，及遂相之，此非小人，孰能为也？
汉、唐之末，举其朝皆小人也，而其君子者何在哉！
当汉之亡也，先以朋党禁锢天下贤人君子，而立其朝者，皆小人也，然后汉从而亡。
及唐之亡也，又先以朋党尽杀朝廷之士，而其馀存者，皆庸懦不肖倾险之人也，然后唐从而亡。
夫欲空人之国而去其君子者，必进朋党之说；欲孤人主之势而蔽其耳目者，必进朋党之说；欲夺国而与人者，必进朋党之说。
夫为君子者，故尝寡过，小人欲加之罪，则有可诬者，有不可诬者，不能遍及也。
至欲举天下之善，求其类而尽去之，惟指以为朋党耳。
故其亲戚故旧，谓之朋党可也；交游执友，谓之朋党可也；宦学相同，谓之朋党可也；门生故吏，谓之朋党可也。
是数者，皆其类也，皆善人也。
故曰：欲空人之国而去其君子者，惟以朋党罪之，则无免者矣。
夫善善之相乐，以其类同，此自然之理也。
故闻善者必相称誉，称誉则谓之朋党，得善者必相荐引，荐引则谓之朋党，使人闻善不敢称誉，人主之耳不闻有善于下矣，见善不敢荐引，则人主之目不得见善人矣。
善人日远，而小人日进，则为人主者，伥伥然谁与之图治安之计哉？
故曰：欲孤人主之势而蔽其耳目者，必用朋党之说也。
一君子存，群小人虽众，必有所忌，而有所不敢为，惟空国而无君子，然后小人得肆志于无所不为，则汉魏、唐梁之际是也。
故曰：可夺国而予人者，由其国无君子，空国而无君子，由以朋党而去之也。
呜呼，朋党之说，人主可不察哉！
《传》曰 一言可以丧邦 者，其是之谓与！
可不鉴哉！
可不戒哉！
