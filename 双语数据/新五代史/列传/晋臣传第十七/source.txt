○桑维翰桑维翰，字国侨，河南人也。
为人丑怪，身短而面长，常临鉴以自奇曰： 七尺之身，不如一尺之面。 
慨然有志于公辅。
初举进士，主司恶其姓，以 桑  丧 同音。
人有劝其不必举进士，可以从佗求仕者，维翰慨然，乃著《日出扶桑赋》以见志。
又铸铁砚以示人曰： 砚弊则改而佗仕。 
卒以进士及第。
晋高祖辟为河阳节度掌书记，其后常以自从。
高祖自太原徙天平，不受命，而有异谋，以问将佐，将佐皆恐惧不敢言，独维翰与刘知远赞成之，因使维翰为书求援于契丹。
耶律德光已许诺，而赵德钧亦以重赂啖德光，求助己以篡唐。
高祖惧事不果，乃遣维翰往见德光，为陈利害甚辩，德光意乃决，卒以灭唐而兴晋，维翰之力也。
高祖即位，以维翰为翰林学士、礼部侍郎、知枢密院事，迁中书侍郎、同中书门下平章事，兼枢密使。
天福四年，出为相州节度使，岁余，徙镇泰宁。
吐浑白承福为契丹所迫，附镇州安重荣以归晋，重荣因请与契丹绝好，用吐浑以攻之。
高祖重违重荣，意未决。
维翰上疏言契丹未可与争者七，高祖召维翰使者至卧内，谓曰： 北面之事，方挠吾胸中，得卿此疏，计已决矣，可无忧也。 
维翰又劝高祖幸鄴都。
七年，高祖在鄴，维翰来朝，徙镇晋昌。
出帝即位，召拜侍中。
而景延广用事，与契丹绝盟，维翰言不能入，乃阴使人说帝曰： 制契丹而安天下，非用维翰不可。 
乃出延广于河南，拜维翰中书令，复为枢密使，封魏国公，事无巨细，一以委之。
数月之间，百度浸理。
初，李瀚为翰林学士，好饮而多酒过，高祖以为浮薄。
天福五年九月，诏废翰林学士，按《唐六典》归其职于中书舍人，而端明殿学士、枢密院学士皆废。
及维翰为枢密使，复奏置学士，而悉用亲旧为之。
维翰权势既盛，四方赂遗，岁积巨万。
内客省使李彦韬、端明殿学士冯玉用事，共谗之。
帝欲骤黜维翰，大臣刘昫、李崧皆以为不可，卒以玉为枢密使，既而以为相，维翰日益见疏。
帝饮酒过度得疾，维翰遣人阴白太后，请为皇弟重睿置师傅。
帝疾愈，知之，怒，乃罢维翰以为开封尹。
维翰遂称足疾，稀复朝见。
契丹屯中渡，破栾城，杜重威等大军隔绝，维翰曰： 事急矣！ 
乃见冯玉等计事，而谋不合。
又求见帝，帝方调鹰于苑中，不暇见，维翰退而叹曰： 晋不血食矣！ 
自契丹与晋盟，始成于维翰，而终败于景延广，故自兵兴，契丹凡所书檄，未尝不以此两人为言。
耶律德光犯京师，遣张彦泽遗太后书，问此两人在否，可使先来。
而帝以继翰尝议毋绝盟而己违之也，不欲使维翰见德光，因讽彦泽图之，而彦泽亦利其赀产。
维翰状貌既异，素以威严自持，晋之老将大臣，见者无不屈服，彦泽以骁捍自矜，每往候之，虽冬月未尝不流汗。
初，彦泽入京师，左右劝维翰避祸，维翰曰： 吾为大臣，国家至此，安所逃死邪！ 
安坐府中不动。
彦泽以兵入，问： 维翰何在？ 
维翰厉声曰： 吾，晋大臣，自当死国，安得无礼邪！ 
彦泽股栗不敢仰视，退而谓人曰： 吾不知桑维翰何如人，今日见之，犹使人恐惧如此，其可再见乎？ 
乃以帝命召维翰。
维翰行，遇李崧，立马而语，军吏前白维翰，请赴侍卫司狱。
维翰知不免，顾崧曰： 相公当国，使维翰独死？ 
崧惭不能对。
是夜，彦泽使人缢杀之，以帛加颈，告德光曰： 维翰自缢。 
德光曰： 我本无心杀维翰，维翰何必自致。 
德光至京师，使人检其尸，信为缢死，乃以尸赐其家，而赀财悉为彦泽所掠。
○景延广景延广，字航川，陕州人也。
父建善射，尝教延广曰： 射不入铁，不如不发。 
由是延广以挽强见称。
事梁邵王友诲，友诲谋反被幽，延广亡去。
后从王彦章战中都，彦章败，延广身被数创，仅以身免。
明宗时，硃守殷以汴州反，晋高祖为六军副使，主诛从守殷反者。
延广为汴州军校当诛，高祖惜其才，阴纵之使亡，后录以为客将。
高祖即位，以为侍卫步军都指挥使，领果州团练使，从领宁江军节度使。
天福四年，出镇义成，又徙保义，复召为侍卫马步军都虞候，徙镇河阳三城，迁马步军都指挥使，领天平。
高祖崩，出帝立，延广有力，颇伐其功。
初，出帝立，晋大臣议告契丹，致表称臣，延广独不肯，但致书称孙而已，大臣皆知其不可而不能夺。
契丹果怒，数以责晋，延广谓契丹使者乔莹曰： 先皇帝北朝所立，今卫子中国自册，可以为孙，而不可为臣。
且晋有横磨大剑十万口，翁要战则来，佗日不禁孙子，取笑天下。 
莹知其言必起两国之争，惧后无以取信也，因请载于纸，以备遗忘。
延广敕吏具载以授莹，莹藏其书衣领中以归，具以延广语告契丹，契丹益怒。
天福八年秋，出帝幸大年庄还，置酒延广第。
延广所进器服、鞍马、茶床、椅榻皆裹金银，饰以龙凤。
又进帛五千匹，绵一千四百两，马二十二匹，玉鞍、衣袭、犀玉、金带等，请赐从官，自皇弟重睿，下至伴食刺史、重睿从者各有差。
帝亦赐延广及其母、妻、从事、押衙、孔目官等称是。
时天下旱、蝗，民饿死者岁十数万，而君臣穷极奢侈以相夸尚如此。
明年春，契丹入寇，延广从出帝北征为御营使，相拒澶、魏之间。
先锋石公霸遇虏于戚城，高行周、符彦卿兵少不能救，驰骑促延广益兵，延广按兵不动。
三将被围数重，帝自御军救之，三将得出，皆泣诉。
然延广方握亲兵，恃功恣横，诸将皆由其节度，帝亦不能制也。
契丹尝呼晋人曰： 景延广唤我来，何不速战？ 
是时，诸将皆力战，而延广未尝见敌。
契丹已去，延广独闭壁不敢出。
自延广一言而契丹与晋交恶，凡号令征伐一出延广，晋大臣皆不得与，故契丹凡所书檄，未尝不以延广为言。
契丹去，出帝还京师，乃出延广为河南尹，留守西京。
明年，出帝幸澶渊，以延广从，皆无功。
延广居洛阳，郁郁不得志。
见晋日削，度必不能支契丹，乃为长夜之饮，大治第宅，园置妓乐，惟意所为。
后帝亦追悔，遣供奉官张晖奉表称臣以求和，德光报曰： 使桑维翰、景延广来，而割镇、定与我，乃可和。 
晋知其不可，乃止。
契丹至中渡，延广屯河阳，闻杜重威降，乃还。
德光犯京师，行至相州，遣骑兵数千杂晋军渡河趋洛，以取延广，戒曰： 延广南奔吴，西走蜀，必追而取之。 
而延广顾虑其家，未能引决，虏骑奄至，乃与从事阎丕驰骑见德光于封丘，并丕见锁。
延广曰： 丕，臣从事也，以职相随，何罪而见锁？ 
丕乃得释。
德光责延广曰： 南北失欢，皆因尔也。 
召乔莹质其前言，延广初不服，莹从衣领中出所藏书，延广乃服。
因以十事责延广，每服一事，授一牙筹，授至八筹，延广以面伏地，不能仰视，遂叱而锁之。
将送之北行，至陈桥，止民家。
夜分，延广伺守者殆，引手扼吭而死，时年五十六。
汉高祖时，赠侍中。
呜呼，自古祸福成败之理，未有如晋氏之明验也！
其始以契丹而兴，终为契丹所灭。
然方其以逆抗顺，大事未集，孤城被围，外无救援，而徒将一介之命，持片舌之强，能使契丹空国兴师，应若符契，出危解难，遂成晋氏，当是之时，维翰之力为多。
及少主新立，衅结兵连，败约起争，发自延广。
然则晋氏之事，维翰成之，延广坏之，二人之用心者异，而其受祸也同，其故何哉？
盖夫本末不顺而与夷狄共事者，常见其祸，未见其福也。
可不戒哉！
可不戒哉！
○吴峦吴峦，字宝川，郓州卢县人也。
少举明经不中，清泰中为大同沙彦珣节度判官。
晋高祖起太原，召契丹为援，契丹过云州，彦珣出城迎谒，为契丹所虏。
城中推峦主州事，峦即闭门拒守，契丹以兵围之。
高祖入立，以云州入于契丹，而峦犹守城不下，契丹围之凡七月。
高祖义峦所为，乃以书告契丹，使解兵去。
高祖召峦，以为武宁军节度副使、谏议大夫、复州防御使。
出帝即位，与契丹绝盟，河北诸州皆警，以谓贝州水陆之冲，缓急可以转饷，乃积刍粟数十万，以王令温为永清军节度使。
令温牙将邵珂，素骄很难制，令温夺其职。
珂闲居无憀，乃阴使人亡入契丹，言贝州积粟多而无兵守，可取。
令温以事朝京师，心颇疑珂，乃质其子崇范以自随。
晋大臣以峦前守云州七月，契丹不能下，乃遣峦驰驿代令温守贝州。
峦善抚士卒，会天大寒，裂其帷幄以衣士卒，士卒皆爱之。
珂因求见蛮，愿自效，峦推心信之。
开运元年正月，契丹南寇，围贝州，峦命珂守南门。
契丹围三日，四面急攻之，峦从城上投薪草焚其梯冲殆尽。
已而珂自南门引契丹入，峦守东门方战，而左右报珂反，峦顾城中已乱，即投井死。
而令温家属为契丹所虏，出帝悯之，以令温为武胜军节度使，后累历方镇，周显德中卒。
令温，瀛州河间人也。
