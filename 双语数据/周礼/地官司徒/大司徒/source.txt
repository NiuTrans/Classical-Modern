大司徒之职，掌建邦之土地之图与其人民之数，以佐王安扰邦国。
以天下土地之图，周知九州之地域广轮之数，辨其山、林、川、泽、丘、陵、坟、衍、原、隰之名物，而辨其邦国都鄙之数，制其畿疆而沟封之，设其社稷之壝而树之田主，各以其野之所宜木，遂以名其社与其野。
以土会之法，辨五地之物生。
一曰山林，其动物宜毛物，其植物宜早物，其民毛而方。
二曰川泽，其动物宜麟物，其植物宜膏物，其民黑而津。
三曰丘陵，其动物宜羽物，其植物宜核物，其民专而长。
四曰坟衍，其动物宜介物，其植物宜荚物，其民皙而瘠。
五曰原隰，其动物宜裸物，其植物宜丛物，其民丰肉而庳。
因此五物者民之常，而施十有二教焉。
一曰以祀礼教敬，则民不苟。
二曰以阳礼教让，则民不争。
三曰以阴礼教亲，则民不怨。
四曰以乐礼教和，则民不乖。
五曰以仪辨等，则民不越。
六曰以俗教安，则民不偷。
七曰以刑教中，则民不暴。
八曰以誓教恤，则民不怠。
九曰以度教节，则民知足。
十曰以世事教能，则民不失职。
十有一曰以贤制爵，则民慎德。
十有二曰以庸制禄，则民兴功。
以土宜之法，辨十有二土之名物，以相民宅，而知其利害，以阜人民，以蕃鸟兽，以毓草木，以任土事。
辨十有二壤之物，而知其种，以教稼穑树蓺。
以土均之法，辨五物九等，制天下之地征，以作民职，以令地贡，以敛财赋，以均齐天下之政。
以土圭之法测土深，正日景，以求地中。
日南则景短，多暑。
日北则景长，多寒。
日东则景夕，多风。
日西则景朝，多阴。
日至之景，尺有五寸，谓之地中，天地之所合也，四时之所交也，风雨之所会也，阴阳之所和也。然则百物阜安，乃建王国焉。制其畿方千里，而封树之。
凡建邦国，以土圭土其地而制其域。
诸公之地，封疆方五百里，其食者半。诸侯之地，封疆方四百里，其食者参之一。诸伯之地，封疆方三百里，其食者参之一。
诸子之地，封疆方二百里，其食者四之一。
诸男之地，封疆方百里，其食者四之一。
凡造都鄙，制其地域，而封沟之，以其室数制之。
不易之地，家百亩。一易之地，家二百亩。再易之地，家三百亩。
乃分地职，奠地守，制地贡，而颁职事焉，以为地法，而待政令。
以荒政十有二聚万民：一曰散利，二曰薄征，三曰缓刑，四曰弛力，五曰舍禁，六曰去几，七曰眚礼，八曰杀哀，九曰蕃乐，十曰多昬，十有一曰索鬼神，十有二曰除盗贼。
以保息六养万民：一曰慈幼，二曰养老，三曰振穷，四曰恤贫，五曰宽疾，六曰安富。
以本俗六安万民：一曰美宫室，二曰族坟墓，三曰联兄弟，四曰联师儒，五曰联朋友，六曰同衣服。
正月之吉，始和布教于邦国都鄙，乃县教象之法于象魏，使万民观教象，挟日而敛之。
乃施教法于邦国都鄙，使之各以教其所治民。
令五家为比，使之相保。
五比为闾，使之相受。
四闾为族，使之相葬。
五族为党，使之相救。
五党为州，使之相赒。
五州为乡，使之相宾。
颁职事十有二于邦国都鄙，使以登万民：一曰稼穑，二曰树蓺，三曰作材，四曰阜蕃，五曰饬材，六曰通财，七曰化材，八曰敛材，九曰生材，十曰学艺，十有一曰世事，十有二曰服事。
以乡三物教万民，而宾兴之。
一曰六德：知、仁、圣、义、忠、和。
二曰六行：孝、友、睦、姻、任、恤。
三曰六艺：礼、乐、射、御、书、数。
以乡八刑纠万民：一曰不孝之刑，二曰不睦之刑，三曰不姻之刑，四曰不弟之刑，五曰不任之刑，六曰不恤之刑，七曰造言之刑，八曰乱民之刑。
以五礼防万民之伪而教之中，以六乐防万民之情而教之和。
凡万民之不服教而有狱讼者，与有地治者听而断之，其附于刑者，归于士。
祀五帝，奉牛牲，羞其肆。
享先王亦如之。
大宾客，令野修道、委积。
大丧，帅六乡之众庶，属其六引，而治其政令。
大军旅，大田役，以旗致万民，而治其徒庶之政令。
若国有大故，则致万民于王门，令无节者不行于天下。
大荒、大札，则令邦国移民、通财、舍禁、弛力、薄征、缓刑。
岁终，则令教官正治而致事。
正岁，令于教官曰： 各共尔职，修乃事，以听王命。
其有不正，则国有常刑。 
