肆师之职，掌立国祀之礼，以佐大宗伯。
立大祀，用玉帛、牲牷；立次祀，用牲币；立小祀，用牲。
以岁时序其祭礼，及其祈珥。大祭祀，展牺牲，系于牢，颁于职人。
凡祭祀之卜日，宿为期，诏相其礼；□涤濯，亦如之。祭之日，表齍盛；告絜，展器陈，告备。及果，筑鬻，相治小礼诛其慢怠者。
掌兆中庙中之禁令。
凡祭祀礼成，则告事毕。
大宾客，莅筵几，筑鬻，赞果将。大朝觐，佐傧，共设匪瓮之礼。飨食，授祭，与祝侯禳于疆及郊。
大丧，大渳以鬯，则筑鬻，令外内命妇序哭，禁外内命男女之衰不中法者，且授之杖。
凡师甸，用牲于社宗，则为位，类造上帝，封于大神。
祭兵于山川，亦如之。
凡师不功，则助牵主车。
凡四时之大甸猎，祭表貉，则为位。
尝之日，莅卜来岁之芟。
猕之日，莅卜来岁之戒。
社之日，莅卜来岁之稼。
若国有大故，则令国人祭。
岁时之祭祀，亦如之。
