小宰之职，掌建邦之宫刑，以治王宫之政令，凡宫之纠禁。
掌邦之六典、八法、八则之贰，以逆邦国、都鄙、官府之治。
执邦之九贡、九赋、九式之贰，以均财节邦用。
以官府之六叙正群吏。
一曰以叙正其位，二曰以叙进其治，三曰以叙作其事，四曰以叙制其食，五曰以叙受其会，六曰以叙听其情。
以官府之六属举邦治。
一曰天官，其属六十，掌邦治，大事则从其长，小事则专达。
二曰地官，其属六十，掌邦教，大事则从其长，小事则专达。
三曰春官，其属六十，掌邦礼，大事则从其长，小事则专达。
四曰夏官，其属六十，掌邦政，大事则从其长，小事则专达。
五曰秋官，其属六十，掌邦刑，大事则从其长，小事则专达。
六曰冬官，其属六十，掌邦事，大事则从其长，小事则专达。
以官府之六职辨邦治。
一曰治职，以平邦国，以均万民，以节财用。
二曰教职，以安邦国，以宁万民，以怀宾客。
三曰礼职，以和邦国，以谐万民，以事鬼神。
四曰政职，以服邦国，以正万民，以聚百物。
五曰刑职，以诘邦国，以纠万民，以除盗贼。
六曰事职，以富邦国，以养万民，以生百物。
以官府之六联合邦治。
一曰祭祀之联事，二曰宾客之联事，三曰丧荒之联事，四曰军旅之联事，五曰田役之联事，六曰敛弛之联事。
凡小事皆有联。
以官府之八成经邦治。
一曰听政役以比居，二曰听师田以简稽，三曰听闾里以版图，四曰听称责以傅别，五曰听禄位以礼命，六曰听取予以书契，七曰听卖买以质剂，八曰听出入以要会。以听官府之六计，弊群吏之治。一曰廉善，二曰廉能，三曰廉敬，四曰廉正，五曰廉法，六曰廉辨。
以法掌祭祀、朝觐、会同、宾客之戒具，军旅、田役、丧荒亦如之。
七事者，令百官府共其财用；治其施舍，听其治讼。
凡祭祀，赞王币爵之事，祼将之事。
凡宾客赞祼；凡受爵之事，凡受币之事。
丧荒，受其含、襚、币、玉之事。
月终，则以官府之叙，受群吏之要。
赞冢宰受岁会。
岁终，则令群吏致事。
正岁，帅治官之属，而观治象之法，徇以木铎，曰： 不用法者，国有常刑。 
乃退，以宫刑宪，禁于王宫。
令于百官府曰： 各修乃职，考乃法，待乃事，以听王命。
其有不共，则国有大刑。
