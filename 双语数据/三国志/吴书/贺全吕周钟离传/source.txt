贺齐字公苗，会稽山阴人也。
少为郡吏，守剡长。
县吏斯从轻侠为奸，齐欲治之。主簿谏曰： 从，县大族，山越所附，今日治之，明日寇至。 
齐闻大怒，便立斩众。
从族党遂相纠合，众千余人，举兵攻县。
齐率吏民，开城门突击，大破之，威震山越。
后太末、丰浦民反，转守太末长，诛恶养善，期用尽平。
建安元年，孙策临郡，察齐孝廉。
时王朗奔东冶，侯官长商升为朗起兵。
策遣永宁长韩晏领南部都尉，将兵讨升，以齐为永宁长。
晏为升所败，齐又代晏领都尉事。
升畏齐威名，遣使乞盟。
齐因告喻，为陈祸福，升遂送上印绶，出舍求降。
贼帅张雅、詹强等不愿升降，反共杀升，雅称无上将军，强称会稽太守。
贼盛兵少，未足以讨，齐住军息兵。
雅与女婿何雄争势两乖，齐令越人因事交构。遂至疑隙，阻兵相图。
齐乃进讨，一战大破雅，强党震惧，率众出降。
侯官既平。而建安、汉兴、南平复乱，齐进兵建安，立都尉府，是岁八年也。
郡发属县五千兵，各使本县长将之，皆受齐节度。
贼洪明、洪进、苑御、吴免、华当等五人，率各万户，连屯汉兴，吴五六千户别屯大潭。邹临六千户别屯盖竹，大潭同出馀汗。
军讨汉兴，经馀汗。
齐以为贼众兵少，深入无继，恐为所断，令松阳长丁蕃留备余汗。
蕃本与齐邻城，耻见部伍，辞不肯留。
齐乃斩蕃，于是军中震栗。无不用命。
遂分兵留备，进讨明等，连大破之。
临陈斩明，其免、当、进、御皆降。
转击盖竹，军向大潭，三将又降。
凡讨治斩首六千级，名帅尽擒。复立县邑，料出兵万人，拜为平东校尉。
十年，转讨上饶，分以为建平县。
十三年，迁威武中郎将，讨丹阳黟、歙。
时武强、叶乡、东阳、丰浦四乡先降，齐表言以叶乡为始新县。
而歙贼帅金奇万户屯安勒山，毛甘万户屯乌聊山，黟帅陈仆，祖山等二万户屯林历山。
林历山四面壁立，高数十丈，径路危狭，不容刀楯，贼临高下石，不可得攻。
军住经日，将吏患之。
齐身出周行，观视形便，阴募轻捷士，为作铁弋，密于隐险贼所不备处，以戈拓斩山为缘道，夜令潜上，乃多县布以援下人，得上百数人，四面流布，俱鸣鼓角，齐勒兵待之。
贼夜闻鼓声四合，谓大军悉已得上，惊惧惑乱，不知所为，守路备险者，皆走还依众。
大军因是得上，大破仆等，其余皆降，凡斩首七千。
齐复表分歙为新定；黎阳、休阳。并黟、歙凡六县。权遂割为新都郡，齐为太守，立府于始新，加偏将军。
十六年，吴郡余杭民郎稚合宗起贼，复数千人，齐出讨之。即复破稚，表言分余杭为临水县。
被命诣所在，及当还郡，权出祖道，作乐舞象。赐齐軿车骏马，罢坐住驾，使齐就车。齐辞不敢，权使左右扶齐上车，令导吏卒兵骑，如在郡仪。
权望之笑曰： 人当努力，非积行累勤，此不可得。 
去百余步乃旋。
十八年，豫章东部民彭材、李玉、王海等起为贼乱，众万余人。
齐讨平之，诛其首恶，余皆降服。
拣其精健为兵，次为县户。
迁奋武将军。
二十年，从权征合肥。
时城中出战，徐盛被创失矛，齐引兵拒击，得盛所失。
二十一年，鄱阳民尤突受曹公印绶，化民为贼，陵阳、始安、泾县皆与突相应。
齐与陆逊讨破突，斩首数千，余党震服，丹杨三县皆降，料得精兵八千人。
拜安东将军，封山阴侯，出镇江上，督扶州以上至皖。
黄武初，魏使曹休来伐。齐以道远后至，因住新市为拒。
会洞口诸军遭风流溺，所亡中分，将士失色，赖齐未济，偏军独全，诸将倚以为势。
齐性奢绮，尤好军事，兵甲器械极为精好，所乘船雕刻丹镂，青盖绛襜，干橹戈矛，葩爪文画，弓弩矢箭，咸取上材，蒙冲斗舰之属，望之若山。
休等惮之，遂引军还。
迁后将军，假节领徐州牧。
初，晋宗为戏口将，以众叛如魏，还为蕲春太守，图袭安乐，取其保质。
权以为耻忿，因军初罢，六月盛夏、出其不意，诏齐督麋芳、鲜于丹等袭蕲春，遂生虏宗。
后四年卒，子达及弟景皆有令名，为佳将。
全琮字子璜，吴郡钱唐人也。
父柔，汉灵帝时举孝廉。
补尚书郎右丞，董卓之乱，弃官归。州辟别驾从事，诏书就拜会稽东部都尉。
孙策到吴，柔举兵先附，策表柔为丹杨都尉。
孙权为车骑将军，以柔为长史，徙桂阳太守。
柔尝使琮赍米数千斛到吴，有所市易。
琮至，皆散用，空船而还。
柔大怒，琮顿首曰： 愚以所市非急，而士大夫方有倒县之患，故便振赡，不及启报。 
柔更以奇之。
是时中州士人避乱而南，依琮居者以百数，琮倾家给济，与共有无，遂显名远近。
后权以为奋威校尉，授兵数千人，使讨山越。
因开募召，得精兵万余人，出屯牛渚，稍迁偏将军。
建安二十四年，刘备将关羽围樊、襄阳，琮上疏陈羽可讨之计，权时已与吕蒙阴仪袭之，恐事泄，故寝琮表不答。
及禽羽，权置酒公安。顾谓琮曰： 君前陈此，孤虽不相答，今日之捷，抑亦君之功也。 
于是封阳华亭侯。
黄武元年，魏以舟军大出洞口，权使吕范督诸将拒之，军营相望。
敌数以轻船抄击，琮常带甲仗兵，伺候不休。
顷之，敌数千人出江中，琮击破之，枭其将军尹卢。
迁琮绥南将军，进封钱唐侯。
四年，假节领九江太守。
七年，权到皖，使琮与辅国将军陆逊击曹休，破之于石亭。
是时丹杨、吴、会山民复为寇贼，攻没属县，权分三郡险地为东安郡，琮领太守。
至，明赏罚。招诱降附，数年中，得万余人。
权召琮还牛渚，罢东安郡。
黄龙元年，迁卫将军、左护军、徐州牧，尚公主。
嘉禾二年，督步骑五万征六安，六安民皆散走，诸将欲分兵捕之。琮曰： 夫乘危侥幸，举不百全者，非国家大体也。
今分兵捕民，得失相半，岂可谓全哉？
纵有所获，犹不足以弱敌而副国望也。
如或邂逅，亏损非小，与其获罪，琮宁以身受之。不敢徼功以负国也。 
赤乌九年，迁右大司马、左军师。
为人恭顺，善于承颜纳规，言辞未尝切迕。
初，权将围珠崖及夷州，皆先问琮。琮曰： 以圣朝之威，何向而不克？
然殊方异域，隔绝障海，水土气毒，自古有之，兵入民出，必生疾病，转相污染，往者惧不能反，所获何可多致？
猥亏江岸之兵，以冀万一之利，愚臣犹所不安。 
权不听。
军行经岁，士众疾疫死者十有八九，权深悔之。
后言次及之，琮对曰： 当是时，群臣有不谏者，臣以为不忠。 
琮既亲重，宗族子弟并蒙宠贵，赐累千金，然犹谦虚接士，貌无骄色。
十二年卒，子怿嗣。
后袭业领兵，救诸葛诞于寿春，出城先降，魏以为平东将军，封临湘侯。
怿兄子祎、仪、静等亦降魏，皆历郡守列侯。
吕岱字定公，广陵海陵人也，为郡县吏，避乱南渡。
孙权统事，岱诣幕府，出守吴丞。
权亲断诸县仓库及囚系，长丞皆见，岱处法应问，甚称权意，召署录事，出补余姚长，召募精健，得千余人。
会稽东冶五县贼吕合、秦狼等为乱，权以岱为督军校尉，与将军蒋钦等将兵讨之，遂擒合、狼，五县平定，拜昭信中郎将。
建安二十年，督孙茂等十将从取长沙三郡。又安成、攸、永新、茶陵四县吏共入阴山城，合众拒岱，岱攻围，即降，三郡克定。
权留岱镇长沙。
安成长吴砀及中郎将袁龙等首尾关羽，复为反乱。
砀据攸县，龙在醴陵。
权遣横江将军鲁肃攻攸，砀得突走。
岱攻醴陵，遂禽斩龙。迁庐陵太守。
延康元年，代步骘为交州刺史。
到州，高凉贼帅钱博乞降，岱因承制，以博为高凉西部都尉。
又郁林夷贼攻围郡县，岱讨破之。
是时桂阳、浈阳贼王金合众于南海界上，首乱为害，权又诏岱讨之，生缚金，传送诣都，斩首获生凡万余人。
迁安南将军，假节，封都乡侯。
交址太守士燮卒，权以燮子徽为安远将军，领九真太守，以校尉陈时代燮。
岱表分海南三郡为交州，以将军戴良为刺史，海东四郡为广州，岱自为刺史。
遣良与时南入，而徽不承命，举兵戍海口以拒良等。
岱于是上疏请讨徽罪，督兵三千人晨夜浮海。
或谓岱曰： 徽藉累世之恩，为一州所附，未易轻也。 
岱曰： 今徽虽怀逆计，未虞吾之卒至，若我潜军轻举，掩其无备，破之必也。
稽留不速，使得生心，婴城固守，七郡百蛮，云合响应，虽有智者，谁能图之？ 
遂行，过合浦，与良俱进。
徽闻岱至，果大震怖，不知所出，即率兄弟六人肉袒迎岱。
岱皆斩送其首，徽大将甘醴，桓治等率吏民攻岱，岱奋击大破之，进封番禺侯。
于是除广州，复为交州如故。
岱既定交州，复进讨九真，斩获以万数。
又遣从事南宣国化，暨徼外扶南、林邑、堂明诸王，各遣使奉贡。
权嘉其功，进拜镇南将军。
黄龙三年，以南土清定，召岱还屯长沙沤口。
会武陵蛮夷蠢动，岱与太常潘浚共讨定之。
嘉禾三年，权令岱领潘璋士众，屯陆口，后徙蒲圻。
四年，庐陵贼李桓、路合、会稽东冶贼随春、南海贼罗厉等一时并起。权复诏岱督刘纂、唐咨等分部讨击，春即时首降，岱拜春偏将军，使领其众，遂为列将，桓、厉等皆见斩获，传首诣都。权诏岱曰： 厉负险作乱，自致枭首；桓凶狡反复，已降复叛。
前后讨伐，历年不禽，非君规略，谁能枭之？
忠武之节，于是益者。
元恶既除，大小震慑，其余细类，扫地族矣。
自今巳去，国家永无南顾之虞，三郡晏然，无怵惕之惊。又得恶民以供赋役，重用叹息。
赏不逾月，国之常典，制度所宜，君其裁之。 
潘浚卒，岱代浚领荆州文书，与陆逊井在武昌，故督蒲圻。
顷之，廖式作乱。攻围城邑，零陵、苍梧、郁林诸郡骚扰，岱自表辄行，星夜兼路。
权遣使追拜岱交州牧，及遣诸将唐咨等骆驿相继，攻讨一年破之，斩式及遣诸所伪署临贺太守费杨等，并其支党，郡县悉平，复还武昌。
时年已八十，然体素精勤，躬亲王事。
奋威将军张承与岱书曰： 昔旦奭翼同，《二南》作歌，今则足下与陆子也。
忠勤相先，劳谦相让，功以权成，化与道合，君子叹其德，小人悦其美。
加以文书鞅掌，宾客终日，罢不舍事，劳不言倦。又知上马辄自超乘，不由跨蹑，如此足下过廉颇也。何其事事快也。
《周易》有之，礼言恭，德言盛，足下何有尽此美耶！ 
及陆逊卒，诸葛恪代逊，权乃分武昌为两部，岱督右部，自武昌上至蒲圻。迁上大将军，拜子凯副军校尉，监兵蒲圻，孙亮即位，拜大司马。
岱清身奉公，所在可述。
初在交州，历年不饷家，妻子饥乏。
权闻之叹息，以让群臣曰： 吕岱出身万里，为国勤事，家门内困，而孤不早知。
股肱耳目，其责安在？ 
于是加赐钱米布绢，岁有常限。
始，岱亲近吴郡徐原，慷慨有才志，岱知其可成，赐巾褠，与共言论，后遂荐拔，官至侍御史。
原性忠壮，好直言，岱时有得失，原辄谏诤，又公论之，人或以告岱，岱叹曰： 是我所以贵德渊者也。 
及原死，岱哭之甚哀。曰： 德渊，吕岱之益友，今不幸，岱复于何闻过？ 
谈者美之。
太平元年，年九十六卒，子凯嗣。
遣令殡以素棺，疏巾布褠，葬送之制，务从俭约，凯皆奉行之。
周鲂字子鱼，吴郡阳羡人也。
少好学，举孝廉，为宁国长，转在怀安。
钱唐大帅彭式等蚁聚为寇，以鲂为钱唐侯相，旬月之间，斩式首及其支党，迁丹杨西部都尉。
黄武中。鄱阳大帅彭绮作乱，攻没属城，乃以鲂为鄱阳太守，与胡综戮力攻讨，遂生禽绮，送诣武昌，加昭义校尉。
被命密求山中旧族名帅为北敌所闻知者，令谲挑魏大司马扬州牧曹休。
鲂答，恐民帅小丑不足仗任，事或漏泄，不能致休，乞遣亲人赍笺七条以诱休。
其一曰： 鲂以千载饶幸，得备州民，远隔江川，敬恪未显，瞻望云景，天实为之。
精诚微薄，名位不昭，虽怀焦渴，曷缘见明？
狐死首丘，人情恋本，而逼所制，奉觌礼违。
每独矫首西顾，未尝不寤寐劳叹，展转反侧也。
今因隙穴之际，得陈宿昔之志，非神启之，岂能致此！
不胜翘企，万里托命。
谨遣亲人董岑、邵南等托叛奉笺。
时事变故，列于别纸，惟明公君侯垂日月之光，照远民之趣，永令归命者有所戴赖。 
其二曰： 鲂远在边隅，江汜分绝；恩泽教化，未蒙抚及，而于山谷之间，遥陈所怀，惧以大义，未见信纳。
夫物有感激，计因变生，古今同揆；鲂仕东典郡，始愿已获，铭心立报，永矣无贰。
岂图顷者中被横谴，祸在漏刻，危于投卵，进有离合去就之宜，退有诬罔枉死之咎，虽志行轻微，存没一节，顾非其所，能不怅然！
敢缘古人，因知所归，拳拳输情，陈露肝膈。乞降春天之润，哀拯其急，不复猜疑，绝其委命。
事之宣泄。受罪不测，一则伤慈损计，二则杜绝向化者心，惟明使君远览前世，矜而愍之，留神所质，速赐秘报。
鲂当候望举动，俟须响应。 
其三曰： 鲂所代故太守广陵王靖，往者亦以郡民为变，以见谴责，靖勤自陈释，而终不解，因立密计，欲北归命，不幸事露，诛及婴孩。
鲂既目见靖事，且观东主一所非薄，婳不复厚，虽或暂舍，终见翦除。
今又令鲂领郡者，是欲责后效，必杀鲂之趣也。
虽尚视息，忧惕焦灼，未知躯命，竟在何时。
人居世间，犹白驹过隙，而常抱危怖，其可言乎！
惟当陈愚，重自披尽，惧以卑贱，未能采纳。
愿明使君少垂详察，忖度其言。
今此郡民，虽外名降首，而故在山草，看伺空隙，欲复为乱。为乱之日，鲂命讫矣。
东主顷者潜部分诸将，图欲北进。
吕范、孙韶等入淮，全琮、朱桓趋合肥，诸葛瑾、步骘、朱然到襄阳。陆议、潘璋等讨梅敷。
东主中营自掩石阳，别遣从孙奂治安陆城，修立邸阁，辇赀运粮，以为军储，又命诸葛亮进指关西，江边诸将无复在者，才留三千所兵守武昌耳。
若明使君以万兵从皖南首江渚，鲂便从此率厉吏民，以为内应。
此方诸郡，前后举事，垂成而败者，由无外援使其然耳；若北军临境，传檄属城，思咏之民，谁不企踵？
愿明使君上观天时，下察人事，中参蓍龟，则足昭往言之不虚也。 
其四曰： 所遣董岑、邵南少长家门。亲之信之，有如儿子。
是以特令赍笺，托叛为辞，目语心计，不宣唇齿，骨肉至亲，无有知者。又已敕之，到州当言往降，欲北叛来者得传之也。
鲂建此计，任之于天，若其济也，则有生全之福。邂逅泄漏，则受夷灭之祸。
常中夜仰天，告誓星辰。
精成之微，岂能上感，然事急孤穷，惟天是诉耳。
遣使之日，载生载死，形存气亡，魄爽恍惚。
私恐使君未深保明，岑、南二人可留其一，以为后信。
一赍教还，教还故当言悔叛还首。
东主有常科，悔叛还者，皆自原罪。
如是彼此俱塞，永无端原。
县命西望，涕笔俱下。 
其五曰： 鄱阳之民，实多愚劲，帅之赴役。
未即应人，倡之为变，闻声响拚今虽降首，盘节未解，山栖草藏，乱心犹存。而今东主图兴大众，举国悉出。江边空旷，屯坞虚损，惟有诸刺奸耳。
若因是际而骚动此民，一旦可得更会，然要恃外援，表里机互，不尔以往，无所成也。
今使君若从皖道进住江上，鲂当从南对岸历口为应。
若未径到江岸，可住百里上。令此间民知北军在彼，即自善也。
此间民非苦饥寒而甘兵寇，苦于征讨，乐得北属，但穷困举事，不时见应，寻受其祸耳。
如使石阳及青、徐诸军首尾相衔，牵缀往兵，使不得速退者，则善之善也。
鲂生在江、淮，长于时事，见其便利，百举百捷，时不再来，敢布腹心。 
其六曰： 东主致恨前者不拔石阳，今此后举，大合新兵，并使潘浚发夷民，人数甚多，闻豫设科条，当以新羸兵置前，好兵在后，攻城之日。云欲以羸兵填堑，使即时破，虽未能然，是事大趣也。
私恐石阳城小，不能久留往兵，明使君速垂救济，试宜疾密。
王靖之变，其鉴不远。
今鲂归命，非复在天，正在明使君耳。
若见救以往，则功可必成，如见救不时，则与靖等同祸。
前彭绮时，闻旗麾在逢龙，此郡民大小欢喜，并思立效，若留一月日间，事当大成，恨去电速，东得增众专力讨绮，绮始败耳。
愿使君深察此言。 
其七曰： 今举大事，自非爵号无以劝之，乞请将军、侯印各五十纽，郎将印百纽，校尉、都尉印各二百纽，得以假授诸魁帅，奖厉其志，并乞请幢麾数十，以为表帜，使山兵吏民，目瞻见之，知去就之分己决，承引所救画定。
又彼此降叛，日月有人，阔狭之间，辄得闻知。
今之大事，事宜神密，若省鲂笺，乞加隐秘。
伏知智度有常，防虑必深，鲂怀忧震灼，启事蒸仍，乞未罪怪。 
鲂因别为密表曰： 方北有逋寇，固阻河洛，久稽王诛，自擅朔土，臣曾不能吐奇举善。上以光赞洪化，下以输展万一，忧心如捣，假寐忘寝。
敕臣以前诱致贼休，恨不如计，令于郡界求山谷魁帅为北贼所闻知者。令与北通。
臣伏思惟，喜怖交集。窃恐此人不可卒得，假使得之，惧不可信，不如令臣谲休，于计为便。
此臣得以经年之冀愿。逢值千载之一会，辄自督竭，竭尽顽蔽，撰立笺草以诳诱休者，如别纸。
臣知无古人单复之术，加卒奉大略，伀蒙狼狈，惧以轻愚，忝负特施。豫怀忧灼。
臣闻唐尧先天而天弗违，博询刍荛，以成盛勋。
朝廷神谟，欲必致休于步度之中，灵赞圣规，休必自送，使六军囊括，虏无孑遗，威风电迈，天下幸甚。
谨拜表以闻，并呈笺草，惧于浅局，追用悚息。 
被报施行。
休果信鲂，帅步骑十万，辎重满道，径来入皖。
鲂亦合众，随陆逊横截休，休幅裂瓦解，斩获万计。
鲂初建密计时，频有郎官奉诏诘问诸事，鲂乃诣部郡门下，因下发谢，故休闻之，不复疑虑。
事捷军旋，权大会诸将欢宴，酒酣。
谓鲂曰： 君下发载义，成孤大事，君之功名，当书之竹帛。 
加裨将军，赐爵关内侯。
贼帅董嗣负阻劫钞，豫章、临川并受其害。
吾粲、唐咨尝以三千兵攻守，连月不能拔。
鲂表乞罢兵，得以便宜从事。
鲂遣间谍，授以方策，诱狙杀嗣。
嗣弟怖惧，诣武昌降于陆逊，乞出平地，自改为善，由是数郡无复忧惕。
鲂在郡十三年卒，赏善罚恶。威恩并行。
子处，亦有文武材干，天纪中为东观今、无难督。
钟离牧字子干，会稽山阴人，汉鲁相意七世孙也。
少爰居永兴，躬自垦田，种稻二十余亩。
临熟，县民有识认之。牧曰： 本以田荒，故垦之耳。 
遂以稻与县人。
县长闻之，召民系狱，欲绳以法，牧为之请。
长曰： 君慕承宫，自行义事，仆为民主，当以法率下，何得寝公宪而从君邪？ 
牧曰： 此是郡界，缘君意顾，故来暂住。
今以少稻而杀此民，何心复留？ 
遂出装，还山阴，长自往止之，为释系民。
民惭惧，率妻子舂所取稻得六十斛米，送还牧，牧闭门不受。
民输置道旁，莫有取者。牧由此发名。
赤乌五年，从郎中补太子辅义都尉，迁南海太守。
还为丞相长史，转司直，迁中书令。
会建安、鄱阳、新都三郡山民作乱，出牧为监军使者，讨平之。
贼帅黄乱、常俱筹出其部伍，以充兵役。
封秦亭侯，拜越骑校尉。
永安六年，蜀并于魏，武陵五溪夷与蜀接界。时论惧叛乱，乃以牧为平魏将军，领武陵太守，往之郡。
魏遣汉葭县长郭纯试守武陵太守，率涪陵民入蜀迁陵界，屯于赤沙，诱致诸夷邑君，或起应纯，又进攻酉阳县，郡中震惧。
牧问朝吏曰： 西蜀倾覆，边境见侵，何以御之？ 
皆对曰： 今二县山险，诸夷阻兵，不可以军惊扰，惊扰则诸夷盘结。
宜以渐安，可遣恩信吏宣教慰劳。 
牧曰： 不然。
外境内侵，诳诱人民，当及其根柢未深而扑取之，此救火贵速之势也。 
敕外趣严，掾史沮仪者便行军法。
抚夷将军尚说牧曰： 昔潘太常督兵五万，然后以讨五溪夷耳。
是时刘氏连和，诸夷率化，今既无往日之援，而郭纯已据迁陵，而明府以三千兵深入，尚未见其利也。 
牧曰： 非常之事，何得循旧？ 
即率所领，晨夜进道，缘山险行，垂二千里，从塞上，斩恶民怀异心者魁帅百余人及其支党凡于余级，纯等散，五溪平。
迁公安督、扬武将军，封都乡侯，徙濡须督。
复以前将军假节，领武陵太守。
卒官。
家无余财，士民思之。
子袆嗣，代领兵。
