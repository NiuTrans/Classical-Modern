刘焉字君郎，江夏竟陵人也，汉鲁恭王之后裔，章帝元和中徙封竟陵，支庶家焉。
焉少仕州郡，以宗室拜中郎，后以师祝公丧去官。居阳城山，积学教授，举贤良方正，辟司徒府，历雒阳令、冀州刺史、南阳太守、宗正、太常。
焉睹灵帝政治衰缺，王室多故，乃建议言： 刺史、太守，货赂为官，割剥百姓，以致离叛。
可选清名重臣以为牧伯，镇安方夏。 
焉内求交址牧，欲避世难。
议未即行，侍中广汉董扶私谓焉曰： 京师将乱，益州分野有天子气。 
焉闻扶言，意更在益州。
会益州刺史郤俭赋敛烦扰，谣言远闻，而并州杀刺史张壹，凉州杀刺史耿鄙，焉谋得施。
出为监军使者，领益州牧，封阳城侯，当收俭治罪；扶亦求为蜀郡西部属国都尉，及太仓令巴西赵韪去官，俱随焉。
是时益州逆贼马相、赵祗等于绵竹县自号黄巾，合聚疲役之民，一二日中得数千人，先杀绵竹令李升，吏民翕集，合万余人，便前破雒县，攻益州杀俭，又到蜀郡、犍为，旬月之间，破坏三郡。
相自称天子，众以万数。
州从事贾龙领兵数百人在犍为东界，摄敛吏民，得千余人，攻相等，数日破走，州界清静。
龙乃选吏卒迎焉。焉徙治绵竹，抚纳离叛，务行宽惠，阴图异计。
张鲁母始以鬼道，又有少容，常往来焉家，故焉遣鲁为督义司马，住汉中，断绝谷阁，杀害汉使。
焉上书言米贼断道，不得复通，又托他事杀州中豪强王咸、李权等十余人，以立威刑。
犍为太守任岐及贾龙由此反攻焉，焉击杀岐、龙。
焉意渐盛，造作乘舆车具千乘。
荆州牧刘表表上焉有似子夏在西河疑圣人之论。
时焉子范为左中郎将，诞治书御史，璋为奉车都尉，皆从献帝在长安，惟子别部司马瑁素随焉。
献帝使璋晓谕焉，焉留璋不遣。
时征西将军马腾屯郿而反，焉及范与腾通谋，引兵袭长安。
范谋泄，奔槐里，腾败，退还凉州，范应时见杀，于是收诞行刑。
议郎河南庞羲与焉通家，乃募将焉诸孙入蜀。
时焉被天火烧城，车具荡尽，延及民家。
焉徙治成都，既痛其子，又感祆灾，兴平元年，痈疽发背而卒。
州大吏赵韪等贪璋温仁，共上璋为益州刺史，诏书因以为监军使者，领益州牧，以韪为征东中郎将，率众击刘表。
璋，字季玉，既袭焉位。而张鲁稍骄恣，不承顺璋，璋杀鲁母及弟，遂为仇敌。
璋累遣庞羲等攻鲁，所破。
鲁部曲多在巴西，故以羲为巴西太守，领兵御鲁。
后羲与璋情好携隙，赵韪称兵内向，众散见杀，皆由璋明断少而外言入故也。
璋闻曹公征荆州，已定汉中，遣河内阴溥致敬于曹公。加璋振威将军，兄瑁平寇将军。
瑁狂疾物故。
璋复遣别驾从事蜀郡张肃送叟兵三百人并杂御物于曹公，曹公拜肃为广汉太守。
璋复遣别驾张松诣曹公，曹公时已定荆州，走先主，不复存录松，松以此怨。
会曹公军不利赤壁，兼以疫死。
松还，疵毁曹公，劝璋自绝，因说璋曰： 刘豫州，使君之肺腑，可与交通。 
璋皆然之，遣法正连好先主，寻又令正及孟达送兵数千助先主守御，正遂还。
后松复说璋曰： 今州中诸将庞羲、李异等皆恃功骄豪，欲有外意，不得豫州，则敌攻其外，民攻其内，必败之道也。 
璋又从之，遣法正请先主。璋主簿黄权陈其利害，从事广汉王累自倒县于州门以谏，璋一无所纳，敕在所供奉先主，先主入境如归。
先主至江州，北由垫江水诣涪。去成都三百六十里，是岁建安十六年也。
璋率步骑三万余人，车乘帐幔，精光耀目，往就与会先主所将将士。更相之适，欢饮百余日。
璋资给先主，使讨张鲁，然后分别。
明年，先主至葭萌，还兵南向，所在皆克。
十九年，进围成都数十日，城中尚有精兵三万人，谷帛支一年，吏民咸欲死战。
璋言： 父子在州二十余年，无恩德以加百姓。百姓攻战三年，肌膏草野者，以璋故也，何心能安！ 
遂开城出降，群下莫不流涕。
先主迁璋于南郡公安，尽归其财物及故佩振威将军印绶。
孙权杀关羽，取荆州，以璋为益州牧，驻秭归。
璋卒，南中豪率雍闿据益郡反，附于吴。
权复以璋子阐为益州刺史，处交、益界首。
丞相诸葛亮平南土，阐还吴，为御史中丞。
初，璋长子循妻，庞羲女也。
先主定蜀，羲为左将军司马，璋时从羲启留循，先主以为奉车中郎将。
是以璋二子之后，分在吴、蜀。
评曰：昔魏豹闻许负之言则纳薄姬于室，刘歆见图谶之文则名字改易，终于不免其身，而庆钟二主。
此则神明不可虚要，天命不可妄冀，必然之验也。
而刘焉闻董扶之辞则心存益土，听相者之言则求婚吴氏，遽造舆服，图窃神器，其惑甚矣。
璋才非人雄，而据土乱世，负乘致寇，自然之理，其见夺取，非不幸也。
