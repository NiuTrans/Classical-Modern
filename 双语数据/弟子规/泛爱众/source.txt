凡是人，皆须爱。天同覆，地同载。
行高者，名自高。
人所重，非貌高。
才大者，望自大。人所服，非言大。
己有能，勿自私。
人所能，勿轻訾。
勿谄富，勿骄贫。
勿厌故，勿喜新。
人不闲，勿事搅。人不安，勿话扰。
人有短，切莫揭。人有私，切莫说。
道人善，即是善。
人知之，愈思勉。
扬人恶，即是恶。
疾之甚，祸且作。
善相劝，德皆建。过不规，道两亏。
凡取与，贵分晓。与宜多，取宜少。
将加人，先问己。己不欲，即速已。
恩欲报，怨欲忘。报怨短，报恩长。待婢仆，身贵端。
虽贵端，慈而宽。势服人，心不然。
理服人，方无言。
