天祐九年春正月庚辰朔，周德威等自飞狐东下。
丙戌，会镇、定之师进营祁沟。
庚子，次涿州，刺史刘知温以城归顺。
德威进迫幽州，守光出兵拒战，燕将王行方等以部下四百人来奔。
二月庚戌朔，梁祖大举河南之众以援守光，以陕州节度使杨师厚为招讨使，河南李周彝为副；青州贺德伦为应接使，郓州袁象先为副。甲子，梁祖自洛阳趋魏州，遣杨师厚、李周彝攻镇州之枣强，命贺德伦攻蓚县。
三月壬午，梁祖自督军攻枣强。
甲申，城陷，屠之。
时李存审与史建瑭以三千骑屯赵州，相与谋曰： 梁军若不攻蓚城，必西攻深、冀。
吾王方北伐，以南鄙之事付我辈，岂可坐观其弊。 
乃以八百骑趋冀州，扼下博桥，令史建瑭、李都督分道擒生。
翼日，诸军皆至，获刍牧者数百人，尽杀之；纵数人逸去，且告： 晋王至矣。 
梁祖闻之大骇，自枣强驰归贝州，杀其将张正言、许从实、硃彦柔，以其亡师于蓚故也。
梁祖先抱痼疾，因是愈甚。
辛丑，沧州都将张万进杀留后刘继威，自为沧帅，遣人送款于梁，亦乞降于帝。
戊申，周德威遣李存晖攻瓦桥关，下之。
四月丁巳，梁祖自魏南归，疾笃故也。
戊申，李嗣源攻瀛州，拔之。
五月乙卯朔，周德威大破燕军于羊头冈，擒大将单廷珪，斩首五千余级。
德威自涿州进军于幽州，营于城下。
闰月己酉，攻其西门，燕人出战，败之。
六月戊寅，梁祖为其子友珪所杀，友珪僭即帝位于洛阳。
秋八月，硃友珪遣其将韩勍、康怀英、牛存节率兵五万，急攻河中。
硃友谦遣使来求援，帝命李存审率师救之。
十月癸未，帝自泽州路赴河中，遇梁将康怀英于平阳，破之，斩首千余级，追至白径岭。硃友谦会帝于猗氏，梁军解围而去。
庚申，周德威报刘守光三遣使乞和，不报。
丁卯，燕将赵行实来奔。
天祐十年春正月丁巳，周德威攻下顺州，获刺史王在思。
二月甲戌朔，攻下安远军，获燕将一十八人。
庚寅，梁硃友珪为其将袁象先所杀，均王友贞即位于汴州。
丙申，周德威报，檀州刺史陈确以城降。
三月甲辰朔，收卢台军。
乙丑，收古北口。
时居庸关使胡令珪等与诸戍将相继挈族来奔。
丙寅，武州刺史高行珪遣使乞降。
时刘守光遣爱将元行钦收马于山北，闻行珪有变，率戍兵攻行珪，行珪遣其弟行温为质，且乞应援。
周德威遣李嗣源、李嗣本、安金全率兵救武州，降元行钦以归。
四月甲申，燕将李晖等二十余人举族来奔。
德威攻幽州南门。
壬辰，刘守光遣使王遵化致书哀祈于德威，德威戏遵化曰： 大燕皇帝尚未郊天，何怯劣如是耶！ 
守光再遣哀祈，德威乃以状闻。
己亥，刘光浚攻下平州，获刺史张在吉。
五月壬寅朔，光浚进迫营州，刺史杨靖以城降。
乙巳，梁将杨师厚会刘守奇率大军侵镇州。时帝之先锋将史建瑭自赵州率五百骑入真定，师厚大掠镇、冀之属邑。
王熔告急于周德威，德威分兵赴援，师厚移军寇沧州，张万进惧，遂降于梁。
六月壬申朔，帝遣监军张承业至幽州，与周德威会议军事。
秋七月，承业与德威率千骑至幽州西，守光遣人持信箭一只，乞修和好。
承业曰： 燕帅当令子弟一人为质则可。 
是日，燕将司全爽等十一人，并举族来奔。
辛亥，德威进攻诸城门。
壬子，贼将杨师贵等五十人来降。
甲子，五院军使李信攻下莫州。
时守光继遣人乞降，将缓帝军，阴令其将孟修、阮通谋于沧州节度使刘守奇，及求援于杨师厚，帝之游骑擒其使以献。
是月，帝会王镕于天长。
九月，刘守光率众夜出，遂陷顺州。
冬十月己巳朔，守光率七百骑、步军五千夜入檀州。
庚午，周德威自涿州将兵蹑之。
壬申，守光自檀州南山而遁，德威追及，大败之，获大将李刘、张景绍及将吏八百五十人，马一百五十匹。
守光得百余骑遁入山谷，德威急驰，扼其城门，守光惟与亲将李小喜等七骑奔入燕城。
己丑，守光遣牙将刘化修、周遵业等以书币哀祈德威。
庚寅，守光乘城以病告，复令人献自乘马玉鞍勒易德威所乘马而去，俄而刘光浚擒送守光伪殿直二十五人于军门。守光又乘城谓德威曰： 予俟晋王至，即泥首俟命。 
祈德威即驰驿以闻。
十一月己亥朔，帝下令亲征幽州。
甲辰，发晋阳。
己未，至范阳。
辛酉，守光奉礼币归款于帝，帝单骑临城邀守光，辞以他日，盖为其亲将李小喜所扼也。
是夕，小喜来奔，帝下令诸军，诘旦攻城。
壬戌，梯童并进，军士毕登，帝登燕丹冢以观之。
有顷，擒刘仁恭以献。
癸亥，帝入燕城，诸将毕贺。
十二月庚午，墨制授周德威幽州节度使。
癸酉，檀州燕乐县人执刘守光并妻李氏祝氏、子继祚以献。
己卯，帝下令班师，自云、代而旋。
时镇州王镕、定州王处直遣使请帝由井陉而西，许之。
庚辰，帝发幽州，掳仁恭父子以行。
甲申，次定州，舍于关城。
翼日，次曲阳，与王处直谒北岳祠。
是日，次衡唐，镇州王镕迎谒于路。
天祐十一年春正月戊戌朔，王镕以履新之日，与其子昭祚、昭诲奉觞上寿置宴。
镕启曰： 燕主刘太师顷为邻国，今欲挹其风仪，可乎？ 
帝即命主者破械，引仁恭、守光至，与之同宴，镕馈以衣被饮食。
己亥，帝发镇州，因与王镕畋于衡唐之西。
壬子，至晋阳，以组练系仁恭、守光，号令而入。
是日，诛守光。
遣大将李存霸拘送仁恭于代州，刺其心血奠告于武皇陵，然后斩之。
是月，镇州王镕、定州王处直遣使推帝为尚书令。
初，王镕称籓于梁，梁以镕为尚书令，至是镇、定以帝南破梁军，北定幽、蓟，乃共推崇焉。
使三至，帝让乃从之，遂选日受册，开霸府，建行台，如武德故事。
秋七月，帝亲将自黄沙岭东下会镇人，进军邢、洺。
梁将杨师厚军于漳东，帝军次张公桥，既而裨将曹进金奔于梁，帝军不利而退。
八月，还晋阳。
天祐十二年三月，梁魏博节度使贺德伦遣使奉币乞盟。
时杨师厚卒于魏州，梁主乃割相、卫、澶三州别为一镇，以德伦为魏博节度使，以张筠为相州节度使，魏人不从。
是月二十九日夜，魏军作乱，囚德伦于牙署，三军大掠。
《通鉴》：晋王引大军自黄泽岭东下，与存审会于临清，犹疑魏人之诈，按兵不进。贺德伦遣从事司空颋至军，密启张彦狂勃之状，且曰： 若不剪此乱阶，恐贻后悔。 
帝默然，遂进军永济。
张彦谒见，以银枪效节五百人从，皆被甲持兵以自卫。
帝登楼谕之曰： 汝等在城，滥杀平人，夺其妻女，数日以来，迎诉者甚众，当斩汝等，以谢鄴人。 
遽令斩彦及同恶者七人，军士股栗，帝亲加慰抚而退。
翼日，帝轻裘缓策而进，令张彦部下军士被甲持兵，环马而从，命为帐前银枪，众心大服。
梁将鄩闻帝至，以精兵万人自洹水趣魏县，帝命李存审帅师御之，帝率亲军于魏县西北，夹河为栅。
六月庚寅朔，帝入魏州，贺德伦上符印，请帝兼领魏州，帝从之。
墨制授德伦大同军节度，令取便路赴任。
帝下令抚谕鄴人，军城畏肃，民心大服。
是时，以贝州张源德据垒拒命；南通刘鄩，又与沧州首尾相应，闻德州无备，遣别将袭之，遂拔其城。
命辽州牙将马通为德州刺史，以扼沧、贝之路。
秋七月，梁澶州刺史王彦章弃城而遁，畏帝军之逼也。
以故将李岩为澶州刺史。
帝至魏县，因率百余骑觇梁军之营。
是日阴晦，刘鄩伏兵五千于河南丛木间。帝至，伏兵忽起，大噪而来，围帝数十重。
帝以百骑驰突奋击，梁军辟易，决围而出。有顷，援军至，乃解。
帝顾谓军士曰： 几为贼所笑。 
是月，刘鄩潜师由黄泽西趋晋阳，至乐平而还，遂军于宗城。
初，鄩在洹水，数日不出，寂无声迹。帝遣骑觇之，无斥候者，城中亦无烟火之状，但有鸟止于垒上，时见旗帜循堞往来。
帝曰： 我闻刘鄩用兵，一步百变，必以诡计误我。 
使视城中，乃缚旗于刍偶之上，使驴负之，循堞而行。
得城中羸老者诘之，云军去已二日矣。
既而有人自鄩军至者，言兵已趋黄泽，帝遽发骑追之。
时霖雨积旬，鄩军倍道兼行，皆腹疾足肿，加以山路险阻，崖谷泥滑，缘萝引葛，方得少进。
颠坠岩坂，陷于泥淖而死者十二三。
前军至乐平，糗Я将竭，闻帝军追蹑于后，太原之众在前，群情大骇。
鄩收合其众还，自邢州陈宋口渡漳水而东，驻于宗城。
时魏之军储已乏，临清积粟所在，鄩欲引军据之。
周德威初闻鄩军之西，自幽州率千骑至土门。
及鄩军东下，急趋南宫，知鄩军在宗城，遣十余骑迫其营，擒斥候者，断其腕，令还。
德威至临清，鄩起军驻贝州。
帝率亲骑次博州，鄩军于堂邑，周德威自临清率五百骑蹑之。
是日，鄩军于莘县，帝营于莘西一舍，城垒相望，日夕交斗。
八月，梁将贺瑰袭取澶州，帝遣李存审率兵五千攻贝州，因堑而围之。
冬十月，有军士自鄩军来奔，帝善待之，乃刘鄩密令赍鸩赂帝膳夫，欲置毒于食中，会有告者，索其党诛之。
天祐十三年春二月，帝知刘鄩将谋速战，乃声言归晋阳以诱之，实劳军于贝州也；令李存审守其营。
鄩谓帝已临晋阳，将乘虚袭鄴。
遣其将杨延直自澶州率兵万人，会于城下。夜半，至于南门之外。
城中潜出壮士五百人，突入延直之军，噪声动地，梁军自乱。
迟明，鄩自莘引军至城东，与延直兵会。
鄩之来也，李存审率兵踵其后，李嗣源自魏城出战。
俄而帝自贝州至，鄩卒见帝，惊曰： 晋王耶！ 
因引军渐却，至故元城西，李存审大军已成列矣。
军前后为方阵，梁军于其间为圆阵，四面受敌。
两军初合，梁军稍衄；再合，鄩引骑军突西南而走。
帝以骑军追击之，梁步兵合战，短兵既接，帝军鼓噪，围之数重，埃尘涨天。
李嗣源以千骑突入其间，众皆披靡，相躏如积。
帝军四面斩击，弃甲之声，闻数十里。
众既奔溃，帝之骑军追及于河上，十百为群，赴水而死，梁步兵七万歼亡殆尽。
刘鄩自黎阳济，奔滑州。
是月，梁主遣别将王檀率兵五万，自阴地关趋晋阳，急攻其城，昭义李嗣昭遣将石嘉才率骑三百赴援。
时安金全、张承业坚守于内，嘉才救援于外，檀惧，乃烧营而遁，追击至阴地关。
时鄩败于莘县，王檀遁于晋阳，梁主闻之，曰： 吾事去矣！ 
三月乙卯朔，分兵以攻卫州。
壬戌，刺史米昭以城降。
夏四月，攻洺州，下之。五月，帝还晋阳。
六月，命偏师攻阎宝于邢州，梁主遣捉生都将张温率步骑五百为援，至内黄，温率众来奔。
秋七月甲寅朔，帝自晋阳至魏州。八月，大阅师徒，进攻邢州。
相州节度使张筠弃城遁去，以袁建丰为相州刺史，依旧隶魏州。
邢州节度使阎宝请以城降，以忻州刺史、蕃汉副总管李存审为邢州节度使，以阎宝为西南面招讨使，遥领天平军节度使。
是月，契丹入蔚州，振武节度使李嗣本陷于契丹。
九月，帝还晋阳。
梁沧州节度使戴思远弃城遁去，旧将毛璋入据其城。李嗣源帅师招抚，璋以城降。
其围蔚州，敌楼无故自坏，众军大噪，乘之，不逾时而破。是月，贝州平，以向任沧州降将毛璋为贝州刺史。
自是，河朔悉为帝所有。
帝自晋阳复至于魏州。
天祐十四年二月，帝闻刘鄩复收残兵保守黎阳，遂率师以攻之，不克而还。
是月甲午，新州将卢文进杀节度使李存矩，叛入契丹，遂引契丹之众寇新州。
存矩，帝之诸弟也，治民失政，御下无恩，故及于祸。
帝以契丹主安巴坚与武皇屡盟于云中，既又约为兄弟，急难相救，至是容纳叛将，违盟犯塞，乃驰书以让之。
契丹攻新州甚急，刺史安金全弃城而遁，契丹以文进部将刘殷为刺史。
帝命周德威率兵三万攻之，营于城东。
俄而文进引契丹大至，德威拔营而归，因为契丹追蹑，师徒多丧。
契丹乘胜寇幽州。
是时言契丹者，或云五十万，或云百万，渔阳以北，山谷之间，氈车毳幕，羊马弥漫。
卢文进招诱幽州亡命之人，教契丹为攻城之具，飞梯、冲车之类，毕陈于城下。
凿地道，起土山，四面攻城，半月之间，机变百端，城中随机以应之，仅得保全，军民困弊，上下恐惧。
德威间道驰使以闻，帝忧形于色，召诸将会议。
时李存审请急救燕、蓟，且曰： 我若犹豫，未行，但恐城中生事！ 
李嗣源曰： 愿假臣突骑五千，以破契丹。 
阎宝曰： 但当搜选锐兵，控制山险，强弓劲弩，设伏待之。 
帝曰： 吾有三将，无复忧矣！ 
夏四月，命李嗣源率师赴援，次于涞水；又遣阎宝率师夜过祁沟，俘擒而还。
秋七月辛未，帝遣李存审领军与嗣源会于易州，步骑凡七万。于是三将同谋，衔枚束甲，寻涧谷而行，直抵幽州。
八月甲午，自易州北循山而行，李嗣源率三千骑为前锋。
庚子，循大房岭而东，距幽州六十里。
契丹万骑遽至，存审、嗣源极力以拒之，契丹大败，委弃毳幕、氈庐、弓矢、羊马不可胜纪，进军追讨，俘斩万计。
辛丑，大军入幽州，德威见诸将，握手流涕。
翼日，献捷于鄴。
九月，班师，帝授存审检校太傅，嗣源检校太保，阎宝加同平章事。
十月，帝自魏州还晋阳。
十一月，复至魏州。
十二月，帝观兵于河上。
时梁人据杨刘城，列栅相望，帝率军履河冰而渡，尽平诸栅，进攻杨刘城。
城中守兵三千人，帝率骑军环城驰射，又令步兵持斧斩其鹿角，负葭苇以堙堑；帝自负一围而进，诸军鼓噪而登，遂拔其垒，获守将安彦之。是夕，帝宿杨刘。
天祐十五年春正月，帝军徇地至郓、濮。
时梁主在洛，将修郊礼，闻杨刘失守，狼狈而还。
二月，梁将谢彦章帅众数万来迫杨刘，筑垒以自固，又决河水，弥漫数里，以限帝军。
六月壬戌，帝自魏州复至杨刘。
甲子，率诸军涉水而进，梁人临水拒战，帝军小却。
俄而鼓噪复进，梁军渐退，因乘势而击之。交斗于中流，梁军大败，杀伤甚众，河水如绛，谢彦章仅得免去。
是月，淮南杨溥遣使来会兵，将致讨于梁也。
秋八月辛丑朔，大阅于魏郊，河东、魏博、幽、沧、镇定、邢洺、麟、胜、云、朔十镇之师，及奚、契丹、室韦、吐浑之众十余万，部阵严肃，旌甲照曜，师旅之盛，近代为最。
己酉，梁兗州节度使张万进遣使归款。
帝自魏州率师次于杨刘，略地至郓、濮而还；遂营于麻家渡，诸阵列营十数。
梁将贺瑰、谢彦章以军屯濮州行台村，结垒相持百余日。
帝尝以数百骑摩垒求战，谢彦章率精兵五千伏于堤下，帝以十余骑登堤，伏兵发，围帝十数重。
俄而帝之骑军继至，攻于围外，帝于围中跃马奋击，决围而出。
李存审兵至，梁军方退。
是时，帝锐于接战，每驰骑出营，存审必扣马进谏，帝伺存审有间，即策马而出，顾左右曰： 老子妨吾戏耳！ 
至是几危，方以存审之言为忠也。
十二月庚子朔，帝进军，距梁军栅十里而止。
时梁将贺瑰杀骑将谢彦章于军，帝闻之曰： 贼帅自相鱼肉，安得不亡。 
戊午，下令军中老幼，令归魏州，悉兵以趣汴。
庚申，大军毁营而进。
辛酉，次于濮，梁军舍营踵于后。
癸亥，次胡柳坡。
迟明，梁军亦至，帝率亲军出视，诸军从之。
梁军已成阵，横亘数十里，帝亦以横阵抗之。
时帝与李存审总河东、魏博之众居其中，周德威以幽、蓟之师当其西，镇、定之师当其东。
梁将贺瑰、王彦章全军接战，帝以银枪军突入梁军阵中，斩击十余里，贺瑰、王彦章单骑走濮阳。
帝军辎重在阵西，望见梁军旗帜，皆惊走，因自相蹈籍，不能禁止。
帝一军先败，周德威战殁。
是时，陂中有土山，梁军数万先据之，帝帅中军至山下。
梁军严整不动，旗帜甚盛。
帝呼诸军曰： 今日之战，得山者胜。贼已据山，吾与尔等各驰一骑以夺之！ 
帝率军先登，银枪步兵继进，遂夺其山。
梁军纷纭而下，复于土山西结阵数里。
时日已晡矣，或曰： 诸军未齐，不如还营，诘朝可图再战。 
阎宝曰： 深入贼境，逢其大敌，期于尽锐，以决雌雄。
况贼帅奔亡，众心方恐，今乘高击下，势如破竹矣！ 
银枪都将王建及被甲横槊进曰： 贼将先已奔亡，王之骑军一无所损，贼众晡晚，大半思归，击之必破。
王但登山纵观，责臣以破贼之效。 
于是李嗣昭领骑军自土山北以逼梁军，王建及呼土众曰： 今日所失辎重，并在山下。 
乃大呼以奋击，诸军继之，梁军大败。
时元城令吴琼、贵乡令胡装各部役徒万人，于山下曳柴扬尘，鼓噪助其势。
梁军不之测，自相腾籍，允甲山积。
甲子，命行战场，收获铠仗不知其数。
时帝之军士有先入大梁问其次舍者，梁人大恐，驱市人以守。
其残众奔归汴者不满千人，帝军遂拔濮阳。
