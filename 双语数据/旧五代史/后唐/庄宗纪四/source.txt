同光元年冬十月辛未朔，日有食之。
是日，皇后刘氏、皇子继岌归鄴宫，帝送于离亭，歔欷而别。
诏宣徽使李绍宏、宰相豆卢革、租庸使张宪、兴唐尹王正言同守鄴城。
壬申，帝御大军自杨刘济河。
癸酉，至郓州。
是夜三鼓，渡汶。
时王彦章守中都。
甲戌，帝攻之，中都素无城守，师既云合，梁众自溃。
是日，擒梁将王彦章及都监张汉杰、赵廷隐、刘嗣彬、李知节、康文通、王山兴等将吏二百余人，斩馘二万，夺马千匹。
时既获中都之捷，帝召诸将谋其所向，或言且徇兗州，徐图进取，唯李嗣源曰： 宜急趋汴州。
段凝方领大军驻于河上，假如便来赴援，直路又阻决河，须自滑州济渡，十万之众，舟楫焉能卒办？
此去汴城咫尺，若昼夜兼程，信宿即至，段凝未起河堧，夷门已为我有矣。
臣请以千骑前驱，陛下御军徐进，鲜不克矣。 
帝嘉之。
是夜，嗣源率前军先进。
翼日，车驾即路。
丁丑，次曹州，郡将出降。
己卯迟明，前军至汴城，嗣源令左右捉生攻封丘门，梁开封尹王瓚请以城降。
俄而帝与大军继至，王瓚迎帝自大梁门入。
梁朝文武官属于马前谒见，陈叙世代唐臣陷在伪廷，今日再睹中兴，虽死无恨。
帝谕之曰： 朕二十年血战，盖为卿等家门无足忧矣，各复乃位。 
时梁末帝硃锽已为其将皇甫麟所杀，获其首，函之以献。
是日，赐乐工周匝币帛。
周匝者，帝之宠伶也，胡柳之役陷于梁，帝每思之，至是谒见，欣然慰接。
周匝因言梁教坊使陈俊保庇之恩，垂泣推荐，请除郡守，帝亦许之。
庚辰，帝御元德殿，梁百官于朝堂待罪，诏释之。
壬午，段凝所部马步军五万解甲于封丘。
凝等率大将先至请死，诏各赐锦袍、御马、金币。
帝幸北郊，抚劳降军，各令还本营。
丙戌，诏曰： 惩恶劝善，务振纪纲；激浊扬清，须明真伪。盖前王之令典，为历代之通规，必按旧章，以令多士。而有志萌僭窃，位忝崇高，累世官而皆受唐恩，贪爵禄而但从伪命，或居台铉，或处权衡，或列近职而预机谋，或当峻秩而掌刑宪，事分逆顺，理合去留。
伪宰相郑珏等一十一人，皆本朝簪组，儒苑品流。
虽博识多闻，备明今古；而修身慎行，颇负祖先。
昧忠贞而不度安危，专利禄而全亏名节，合当大辟，无恕近亲。
朕以缵嗣丕基，初平巨憝，方务好生之道，在行含垢之恩。
汤网垂仁，既矜全族；舜刑投裔，兼贷一身。
尔宜自新，我全大体，其为显列，不并庶僚。
余外应在周行，悉仍旧贯，凡居中外，咸体朕怀。 
乃贬梁宰相郑珏为莱州司户，萧顷为登州司户，翰林学士刘岳为均州司马，任赞房州司马，姚顗复州司马，封翘唐州司马，李怿怀州司马，窦梦征沂州司马，崇政院学士刘光素密州司户，陆崇安州司户，御史中丞王权随州司户，并员外置同正员。
是日，以梁将段凝上疏奏： 梁朝权臣赵严等，并助成虐政，结怨于人，圣政惟新，宜诛首恶。 
乃下诏曰：
朕既殄伪庭，显平国患。
好生之令，含宏虽切于予怀；惩恶之规，决断难违于众请。
况赵严、赵鹄等，自朕收城数日，布惠四方，尚匿迹以潜形，罔悛心而革面，须行赤族，以谢众心。
其张汉杰昨于中都与王彦章同时俘获，此际未详行止，偶示哀矜。
今既上将陈词，群情激怒，往日既彰于僭滥，此时难漏于网罗，宜置国刑，以塞群论。
除妻兒骨肉外，其他疏属仆使，并从释放。
敬翔、李振，首佐硃温，共倾唐祚，屠害宗属，杀戮朝臣，既寰宇以皆知，在人神而共怒。
敬翔虽闻自尽，未豁幽冤，宜与李振并族于市。疏属仆使，并从原宥。
硃珪素闻狡蠹，唯务谗邪，斗惑人情，枉害良善，将清内外，须切去除，况众状指陈，亦宜诛戮。
契丹实喇鄂博，既弃其母，又背其兄。
朕比重怀来，厚加恩渥，看同骨肉，锡以姓名，兼分符竹之荣，叠被颁宣之渥。
而乃辄辜重惠，复背明廷，罔顾欺违，窜归伪室，既同枭獍，难贷刑章，可并妻子同戮于市。
其硃氏近亲，赵鹄正身，赵严家属，仰严加擒捕。
其余文武职员将校，一切不问。
是日，赵严、张希逸、张汉杰、张汉伦、张汉融、硃珪、敬翔、李振及契丹实喇鄂博等，并其妻孥，皆斩于汴桥下。
又诏除毁硃氏宗庙神主，伪梁二主并降为庶人。
《洛阳缙绅旧闻记》载张全义表云： 伏念臣误栖恶木，曾饮盗泉，实有瑕疵，未蒙昭雪。 
因下诏雪之。以枢密使、检校太保、守兵部尚书郭崇韬权行中书事。
己丑，御崇元殿。
制曰：
仗顺讨逆，少康所以诛有穷；缵业承基，光武所以灭新莽。
咸以中兴景命，再造王猷，经纶于草昧之中，式遏于乱略之际。
朕以钦承大宝，显荷鸿休，虽继前修，固惭凉德，誓平元恶，期复本朝，属四海之阽危，允万邦之推戴。
近者亲提组练，径扫氛袄，振已坠之皇纲，殄偷安之寇孽。
国雠方雪，帝道爰开，拯编氓覆溺之艰，救率土倒悬之苦。
粤自硃温构逆，友贞嗣凶，篡杀二君，隳残九庙，虺毒久伤于宇宙，狼贪肆噬于华夷。剥丧元良，凌辱神主，帝里动黍离之叹，朝廷多栋桡之危。
弃德崇奸，穷兵黩武，战士疲劳于力役，蒸民耗竭其膏腴，言念于斯，轸伤弥切。
今则已枭逆竖，大豁群情，睹历数之有归，实神灵之匪昧。
得不临深表诫，驭朽为怀，将宏济于艰难，宜特行于赦宥。
应伪命流贬责授官等，已经量移者，并可复资，徒流人放归乡里。
京畿及诸道见禁囚徒，大辟罪降从流，已下咸赦除之。
其郑珏等一十一人，未在移复之限。
应扈从征讨将校，及诸官员、职掌节级、马步兵士及河北诸处屯驻守戍兵士等，皆情坚破敌，业茂平淮，副予戡定之谋，显尔忠勤之节，并据等第，续议奖酬。
其有殁于王事未经追赠者，各与赠官；如有子孙堪任使者，并量材录任。
应伪庭节度、观察、防御、团练等使及刺史、监押、行营将校等，并颁恩诏，不议改更，仍许且称旧衔，当俟别加新命。
理国之道，莫若安民；劝课之规，宜从薄赋。
庶遂息肩之望，冀谐鼓腹之谣。应诸道户口，并宜罢其差役，各务营农。
所系残欠赋税，及诸务悬欠积年课利，及公私债负等，其汴州城内，自收复日已前，并不在征理之限；其诸道，自壬午年十二月已前，并放。
北京及河北先以祆祲未平，配买征马，如有未请却官本钱，及买马不迨者，可放免。
应有本朝宗属及内外文武臣僚，被硃氏无辜屠害者，并可追赠。
如有子孙及本身逃难于诸处漂寓者，并令所在寻访，津置赴阙。
义夫节妇，孝子顺孙，旌表门闾，量加赈给。或鳏寡惸独，无所告者，仰所在各议拯救。
民年过八十者，免一子从征。
其有先投过伪庭将校官吏等，一切不问云。
甲午，以枢密使、检校太保、守兵部尚书、太原县男郭崇韬为开府仪同三司、守侍中、监修国史、兼真定尹、成德军节度使，依前枢密使、太原郡侯，仍赐铁券。
乙未，诏宰相豆卢革权判吏部上铨，御史中丞李德休权判东西铨事。
丙申，滑州留后、检校太保段凝可依前滑州留后，仍赐姓，名继钦。
以金紫光禄大夫、检校司空、守辉州刺史杜晏球为检校司徒，依前辉州刺史，仍赐姓，名绍虔。
诏处斩随驾兵马都监夏彦朗于和景门外。
时宦官怙宠，广侵占居人第舍，郭崇韬奏其事，乃斩彦朗以徇。
丁酉，赐百官绢二千匹、钱二百万，职事绢一千匹、钱百万。
戊戌，以竭忠启运匡国功臣、天平军节度使、开府仪同三司、检校太傅、兼侍中、蕃汉马步总管副使、陇西郡侯李嗣源为依前检校太傅、兼中书令、天平军节度使、特进，封开国公，加食邑实封，余如故。
以开府仪同三司、检校太傅、北都留守、兴圣宫使、判六军诸卫事李继岌为检校太尉、同平章事，充东京留守。
诏御史台，班行内有欲求外职，或要分司，各许于中书投状奏闻。
己亥，宴勋臣于崇元殿，梁室故将咸预焉。
帝酒酣，谓李嗣源曰： 今日宴客，皆吾前日之勍敌，一旦同会，皆卿前锋之力也。 
梁将霍彦威、戴思远等皆伏陛叩头，帝因赐御衣、酒器，尽欢而罢。
齐州刺史孟璆上章请死，诏原之。
璆初事帝为骑将，天祐十三年，帝与刘鄩莘县对垒，璆领七百骑奔梁，至是来请罪。帝报之曰： 尔当吾急，引七百骑投贼，何面目相见！ 
璆惶恐请死，帝恕之。
未几，移贝州刺史。
庚子，帝畋于汴水之阳。
十一月辛丑朔，有司奏： 河南州县见使伪印，望追毁改铸。 
从之。
以光禄大夫、检校太傅、左金吾上将军兼领左龙武军事、汾州刺史李存渥为滑州节度使，加特进、同平章事；以杂指挥散员都部署、特进、检校太傅、忻州刺史李绍荣为徐州节度使；以滑州兵马留后、检校太保李绍钦为兗州节度使。
壬寅，凤翔节度使、秦王李茂贞遣使贺收复天下。
癸卯，河中节度使、西平王硃友谦来朝。
乙巳，赐友谦姓，改名继麟，帝令皇子继岌兄事之。
以捧日都指挥使、博州刺史康延孝为郑州防御使、检校太保，赐姓，名继琛。
以宋州节度使、检校太尉、平章事袁象先依前为宋州节度使，仍赐姓，名绍安。
以许州匡国军节度使、检校太尉、同平章事温韬依前许州节度使，仍赐姓，名绍冲。
丁未，日南至，帝不受朝贺。
戊申，中书门下上言： 以朝廷兵革虽宁，支费犹阙，应诸寺监各请置卿、少卿监、祭酒、司业各一员，博士二员，余官并停。
唯太常寺事关大礼，大理寺事关刑法，除太常博士外，许更置丞一员，其王府及东宫官、司天五官正、奉御之属，凡关不急司存，并请未议除授。
其诸司郎中、员外应有双曹者，且置一员。
左右常侍、谏议大夫、给事中、起居郎、起居舍人、补阙、拾遗，各置一半。三院御史仍委御史中丞条理申奏。
其停罢朝官，仍各录名衔，具罢任时日，留在中书，候见任官满二十五个月，并据资品，却与除官。
其西班上将军已下，仍望宣示枢密院斟酌施行。 
从之。
时议者以中兴之朝，事宜恢廓，骤兹自弱，顿失物情。
己酉，诏：应随处官吏、务局员僚、诸军将校等，如闻前例，各有进献，直贡章奏，不唯亵黩于朝廷，实且傍滋于诛敛，并宜止绝，以肃化风。
又诏：左降均州司马刘岳，有母年逾八十，近闻身故，准故事许归，候三年丧服阕，如未量移，即却赴贬州。
壬子，诏取今月二十四日幸洛京，以十二月二十三日朝献太微宫，二十四日朝献太庙，二十五日有事于南郊。
癸未，中书门下奏： 应随驾及在京有带兼官者，并望落下，只守本官。 
从之。
是日，有司自石桥具仪仗法物，迎引入于大内。
戊寅，诏德胜寨、莘县、杨刘口、通津镇、胡柳陂皆战阵之所，宜令逐处差人收掩战士骸骨，量备祭奠，以慰劳魂。
诏改伪梁永平军大安府复为西京京兆府；改宋州宣武军为归德军，汴州开封府复为宣武军，华州感化军为镇国军，许州匡国军复为忠武军，华州宣义军复为义成军，陕府镇国军复为保义军，耀州静胜军复为顺义军，潞州匡义军复为安义军，朗州武顺军复为武贞军，延州为彰武军，邓州为威胜军，晋州为建雄军，安州为安远军。
淮南杨溥遣使贺登极，称 大吴国主书上大唐皇帝 。
《十国春秋·吴世家》云：唐以灭梁来告，始称诏，我国不受，唐主随易书，用敌国礼，曰 大唐皇帝致书于吴国主 ，王遣司农卿卢苹献金器二百两、银器三千两、罗锦一千二百疋、龙脑香五斤、龙凤丝奚一百事于唐。又遣使张景报聘，称 大吴国主上书大唐皇帝 ，辞礼如笺表。己卯，禁屠牛马。庚辰，御史台上言： 请行用本朝律令格式，今访闻唯定州有本朝法书，望下本州写副本进纳。 从之。
乙酉，以翰林学士承旨卢质权知汴州军府事，以礼部尚书崔沂为尚书左丞、判吏部尚书铨事，以兵部侍郎崔协为吏部侍郎，以刑部侍郎、充集贤殿学士、判院事卢文纪为尚书兵部侍郎，依前充集贤殿学士、判院事。丁亥，泽州刺史董璋上言：潞州军变，李继达领兵出城，自刎而死，节度副使李继珂已安抚军城。己丑，有司上言： 上辛祈谷于上帝，请奉高祖神尧皇帝配；孟夏雩祀，请奉太宗文皇帝配；季秋大享于明堂，请奉太祖武皇帝配；冬至日祀圜丘，请奉献祖文皇帝配；孟冬祭神州地祇，请奉懿祖昭圣皇帝配。 从之。
辛卯，亳州太清宫道士上言，圣祖殿前古桧萎瘁已久再生一枝，图画以进。
诏曰： 当圣祖旧殿生枯桧新枝，应皇家再造之期，显大国中兴之运。
同上林仆柳，祥既叶于汉宣；比南顿嘉禾，瑞更超于光武。
至是再生一枝，长二尺余。壬辰，幸伊阙。
