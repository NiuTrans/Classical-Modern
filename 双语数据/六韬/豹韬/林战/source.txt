武王问太公曰： 引兵深入诸候之地，遇大林，与敌人分林相拒。
吾欲以守则固，以战则胜，为之奈何？ 
太公曰： 使吾三军分为冲陈，便兵所处，弓弩为表，戟盾为里；斩除草木，极广吾道，以便战所；高置旌旗，谨敕三军，无使敌人知吾之情，是谓林战。
林战之法：率吾矛戟，相与为伍；林间木疏，以骑为辅，战车居前，见便则战，不见便则止；林多险阻，必置冲陈，以备前后，三军疾战，敌人虽众，其将可走；更战更息，各按其部。
是谓林战之纪。 
