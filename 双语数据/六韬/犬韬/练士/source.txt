武王问太公曰： 练士之道奈何？ 
太公曰： 军中有大勇、敢死、乐伤者，聚为一卒，名曰冒刃之士；有锐气、壮勇、强暴者，聚为一卒名曰陷陈之士；有奇表长剑、接武齐列者，聚为一卒，名曰勇锐之士；有披距、伸钩、强梁多力、溃破金鼓，绝灭旌旗者，聚为一卒，名曰勇力之士；有逾高绝远，轻足善走者，聚为一卒，名曰寇兵之士；有王臣失势欲复见功者，聚为一卒，名曰死斗之士；赘婿人虏欲掩迹扬名者，聚为一卒，名曰励钝之士，有死将之人子弟欲与其将报仇者，聚为一卒，名曰敢死之士；有贫穷愤怒欲快其志者，聚为一卒，名曰必死之士；有胥靡免罪之人欲逃其耻者，聚为一卒，名曰幸用之士；有材技兼人能负重致远者，聚为一卒，名曰待命之士。
此军之服习，不可不察也。 
