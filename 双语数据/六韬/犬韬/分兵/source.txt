武王问太公曰： 王者帅师，三军分数处，将欲期会合战，约誓赏罚，为之奈何？ 
太公曰； 凡用兵之法，三军之众，必有分合之变。
其大将先定战地、战日，然后移檄书与诸将吏，期攻城围邑；各会其所；明告战日，漏刻有时。
大将设营而陈，立表辕门，清道而待。
诸将吏至者，校其先后，先期至者赏，后期至者斩。
如此则远近奔集，三军俱至，并力合战。 
