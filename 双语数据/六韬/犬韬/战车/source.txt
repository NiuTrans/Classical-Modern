武王问太公曰： 战车奈何？ 
太公曰： 步贵知变动，车贵知地形，骑贵知别径奇道，三军同名而异用也。
凡车之死地有十，其胜地有八。 
武王曰： 十死之地奈何？ 
太公曰： 往而无以还，车之死地也。越绝险阻，乘敌远行者，车之竭地也。前易后险者，车之困地也。陷之险阻而难出者，车之绝地也。圯下渐泽，黑土粘埴者，车之劳地也。左险右易，上陵仰阪者，车之逆地也。殷草横亩，犯历深泽者，车之拂地也。车少地易，与步不敌者，车之败地也。后有沟渎，左有深水，右有峻阪者，车之环地也。日夜霖雨，旬日不止，道路溃陷，前不能进，后不能解者，车之陷地也。
此十者，车之死地也。
故拙将之所以见擒，明将之所以能避也。 武王曰； 八胜之地奈何？ 
太公曰： 敌之前后，行陈未定，即陷之。旌旗扰乱，人马数动，即陷之。士卒或前或后，或左或右，即陷之。陈不坚固，士卒前后相顾，即陷之。前往而疑，后恐而怯，即陷之。三军卒惊，皆薄而起，即陷之。战于易地，莫不能解，即陷之。远行而暮舍，三军恐惧，即陷之。
此八者，车之胜地也。
将明于十害、八胜，敌虽围周，千乘万骑，前驱旁驰，万战必胜。 武王曰； 善哉！ 
