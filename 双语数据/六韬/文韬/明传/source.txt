文王寝疾，召太公望，太子发在侧，曰： 呜呼！
天将弃予，周之社稷将以属汝，今予欲师至道之言，以明传之子孙。 
太公曰： 王何所问？ 
文王曰： 先圣之道，其所止，其所起，可得闻乎？ 
太公曰： 见善而怠，时至而疑，知非而处，此三者，道之所止也。
柔而静，恭而敬，强而弱，忍而刚，此四者，道之所起也。
故义胜欲则昌，欲胜义则亡，敬胜怠则吉，怠胜敬则灭。 
