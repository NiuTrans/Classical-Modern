文王问太公曰： 守国奈何？ 
太公曰： 斋，将语君天之经，四时所生，仁圣之道，民机之情。 
王即斋七日，北面再拜而问之。
太公曰： 天生四时，地生万物，天下有民，仁圣牧之。
故春道生，万物荣；夏道长，万物成；秋道敛，万物盈；冬道藏，万物寻。
盈则藏，藏则复起，莫知所终，莫知所始，圣人配之，以为天地经纪。
故天下治，仁圣藏；天下乱，仁圣昌；至道其然也。
圣人之在天地间也，其宝固大矣；因其常而视之，则民安。
夫民动而为机，机动而得失争矣。
故发之以其阴，会之以其阳，为之先唱，天下和之，极反其常。
莫进而争，莫退而让。
守国如此，与天地同光。 
