文王问太公曰： 愿闻为国之大务，欲使主尊人安，为之奈何？ 
太公曰： 爱民而已。 
文王曰： 爱民奈何？ 
太公曰： 利而勿害，成而不败，生而勿杀，与而勿夺，乐而勿苦，喜而勿怒。 
文王曰： 敢请释其故。 
太公曰： 民不失务，则利之；农不失时，则成之；省刑罚，则生之；薄赋敛，则与之；俭宫室台榭，则乐之；吏清不苛扰，则喜之。
民失其务，则害之；农失其时，则败之；无罪而罚，则杀之；重赋敛，则夺之；多营宫室台榭以疲民力，则苦之；吏浊苛扰，则怒之。
故善为国者，驭民如父母之爱子，如兄之爱弟。见其饥寒则为之忧，见其劳苦则为之悲；赏罚如加于身，赋敛如取己物。
此爱民之道也。 
