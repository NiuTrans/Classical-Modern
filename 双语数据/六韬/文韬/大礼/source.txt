文王问太公曰： 君臣之礼如何？ 
太公曰： 为上惟临，为下惟沉，临而无远，沉而无隐。
为上惟周，为下惟定。
周则天也，定则地也。
或天或地，大礼乃成。 
文王曰： 主位如何？ 
太公曰： 安徐而静，柔节先定；善与而不争，虚心平志，待物以正。 
文王曰： 主听如何？ 
太公曰： 勿妄而许，勿逆而拒；许之则失守，拒之则闭塞。
高山仰之，不可极也；深渊度之，不可测也。
神明之德，正静其极。 
文王曰： 主明如何？ 
太公曰： 目贵明，耳贵聪，心贵智。
以天下之目视，则无不见也；以天下之耳听，则无不闻也；以天下之心虑，则无不知也。
辐凑并进，则明不蔽矣。 
