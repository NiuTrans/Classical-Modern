武王问太公曰： 何以知敌垒之虚实，自来自去？ 
太公曰： 将必上知天道，下知地理，中知人事。
登高下望，以观敌人变动：望其垒，即知其虚实；望其士卒，则知其去来。 
武王曰： 何以知之？ 
太公曰： 听其鼓无音，铎无声，望其垒上多飞鸟而不惊，上无氛气，必知敌诈而为偶人也。
敌人卒去不远，未定而复返者，彼用其士卒太疾也。
太疾，则前后不相次；不相次则行陈必乱。
如此者，急出兵击之，以少击众，则必胜矣。 
