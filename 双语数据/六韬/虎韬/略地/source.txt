武王问太公曰： 战胜深入，略其地，有大城不可下。其别军守险，与我相拒。
我欲攻城围邑，恐其别军卒至而击我，中外相合，击我表里，三军大乱，上下恐骇，为之奈何？ 
太公曰： 凡攻城围邑，车骑必远，屯卫警戒，阻其外内，中人绝粮，外不得输，城人恐怖，其将必降。 
武王曰： 中人绝粮，外不得输，阴为约誓，相与密谋，夜出穷寇死战，其车骑锐士，或冲我内，或击我外，士卒迷惑，三军败乱，为之奈何？ 
太公曰： 如此者，当分军三军，谨视地形而处。
审知敌人别军所在，及其大城别堡，为之置遗缺之道，以利其心，谨备勿失。
敌人恐惧，不入山林，即归大邑。
走其别军，车骑远要其前，勿令遗脱。
中人以为先出者，得其径道，其练卒材士必出，其老弱独在。
车骑深入长驱，敌人之军，必莫敢至。
慎勿与战，绝其粮道，围而守之，必久其日。
 无燔人积聚，无坏人宫室，冢树社丛勿伐，降者勿杀，得而勿戮，示之以仁义，施之以厚德。令其士民曰； 罪在一人。 如此，则天下和服。 武王曰： 善哉！ 
