冯子曰：成大事者，争百年，不争一息。
然而一息固百年之始也。
夫事变之会，如火如风。
愚者犯焉，稍觉，则去而违之，贺不害斯已也。
今有道于此，能返风而灭火，则虽拔木燎原，适足以试其伎而不惊。尝试譬之足力，一里之程，必有先至，所争逾刻耳。
累之而十里百里，则其为刻弥多矣；又况乎智之迟疾，相去不啻千万里者乎!军志有之： 兵闻拙速，未闻巧之久。 
夫速而无巧者，必久而愈拙者也。
今有径尺之樽，置诸通衢，先至者得醉，继至者得尝，最后至则干唇而返矣。
叶叶而摘之，穷日不能髡一树；秋风下霜，一夕零落：此言造化之捷也。
人若是其捷也，其灵万变，而不穷于应卒，此唯敏悟者庶几焉。
呜呼!事变之不能停而俟我也审矣，天下亦乌有智而不捷，不捷而智者哉!
