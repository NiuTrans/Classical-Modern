晋元帝叔父东安王繇，为成都王颖所害，惧祸及，潜出奔。
至河阳，为津吏所止，从者宗典后至，以马鞭拂之，谓曰： 舍长，官禁贵人，而汝亦被拘耶？ 
因大笑，由是得释。
宇文泰与侯景战，泰马中流矢，惊逸，泰坠地。
东魏兵及之，左右皆散。
李穆下马，以策击泰背，骂之曰： 笼东军士，尔曹主何在？ 
追者不疑是贵人，因舍而过。
穆以马授泰，与之俱逸。
王廒之败，沙门昙永匿其幼子华，使提衣幞自随。
津逻疑之，昙永呵华曰： 奴子何不速行？ 
捶之数十，由是得免。
