张乖崖守成都，兵火之余，人怀反侧。
一日大阅，始出，众遂嵩呼者三。乖崖亦下马，东北望而三呼，复揽辔而行。
众不敢讙。
上尝召徐中山王饮，迨夜，强之醉。
醉甚，命内侍送旧内宿焉。
旧内，上为吴王时所居也。中夜，王酒醒，问宿何地，内侍曰： 旧内也。 
即起，趋丹陛下，北面再拜，三叩头乃出。
上闻之，大说。
乖崖三呼，而军哗顿息；中山三叩头，而主信益坚。
仓卒间乃有许大主张，非特恪谨而已!
