沛公至咸阳，诸将皆争走金帛财物之府分之，何独先入收秦丞相、御史律令图书藏之。
沛公具知天下阨塞、户口多少强弱处、民所疾苦者，以何得秦图书也。
宣曲任氏，其先为督道仓吏。
秦之败也，豪杰争取金玉，任氏独窖仓粟。
楚汉相距荥阳，民不得耕种，米石至万，而豪杰金玉尽归任氏。
二人之智无大小，易地皆然也。
又蜀卓氏，其先赵人，用铁冶富。
秦破赵，迁卓氏之蜀，夫妻推辇行。
诸迁虏少用余财，争与吏求近处，处葭萌。唯卓氏曰： 此地狭薄。
吾闻岷山之下沃野，下有蹲鸱，至死不饥，民工于市，易贾。 
乃求远迁。
致之临邛，即铁山鼓铸，运筹贸易，富至敌国。
其识亦有过人者。
