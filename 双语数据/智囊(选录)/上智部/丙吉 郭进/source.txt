吉为相，有驭吏嗜酒，从吉出，醉呕丞相车上。
西曹主吏白欲斥之。
吉曰： 以醉饱之失去士，使此人复何所容？
西曹第忍之，此不过污丞相车茵耳。 
此驭吏，边郡人，习知边塞发奔命警备事。
尝出，适见驿骑持赤白囊，边郡发奔命书驰至。
驭吏因随驿骑至公车刺取，知虏入云中、代郡，遽归。见吉白状，因曰： 恐虏所入边郡，二千石长吏有老病不任兵马者，宜可豫视。 
吉善其言，召东曹案边长吏科条其人。
未已，诏召丞相、御史，问以所入郡吏。
吉具对。御史大夫卒遽不能详知，以得谴让；而吉见谓忧边思职，驭吏力也。
进任山西巡检，有军校诣阙讼进者。
上召，讯知其诬，即遣送进，令杀之。
会并寇入，进谓其人曰： 汝能讼我，信有胆气。
今赦汝罪，能掩杀并寇者，即荐汝于朝；如败，即自役河，毋污我剑也。 
其人踊跃赴斗，竟大捷。
进即荐擢之。
容小过者，以一长酬；释大仇者，以死力报。
唯酬报之情迫中，故其长触之而必试，其力激之而必竭。
彼索过寻仇者，岂非大愚？
