文潞公知成都，尝于大雪会客，夜久不罢。
从卒有谇语，共拆井亭烧以御寒。
军校白之，座客股栗。
公徐曰： 天实寒，可拆与之。 
神色自若，饮宴如故。
卒气沮，无以为变。
明日乃究问先拆者，杖而遣之。
气犹火也，挑之则发，去其薪则自熄，可以弭乱，可以息争。
苏轼通判密郡，有盗发而未获。
安抚使遣三班使臣领悍卒数十人入境捕之，卒凶暴恣行，以禁物诬民，强入其家争斗。至杀人，畏罪惊散。
民诉于轼，轼投其书不视，曰： 必不至此。 
悍卒闻之，颇用自安。
轼徐使人招出戮之。
遇事须有此镇定力量，然识不到，则力不足。
