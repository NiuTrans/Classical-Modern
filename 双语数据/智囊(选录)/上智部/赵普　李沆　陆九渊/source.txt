赵韩王为相，置二大瓮于坐屏后，凡有人投利害文字，皆置其中，满即焚之于通衢。
李文靖曰： 沆居相位，实无补万分；唯中外所陈利害，一切报罢，聊以补国尔。
今国家防制，纤悉具备，苟轻徇所陈，一一行之，所伤实多。
佥人苟一时之进，岂念民耶？ 
陆象山云： 往时充员敕局，浮食是惭。
惟是四方奏请，廷臣面对，有所建置更革，多下看详。
其贰书生贵游，不谙民事，轻于献计；一旦施行，片纸之出，兆姓蒙害。
每与同官悉意论驳，朝廷清明，尝得寝罢；编摩之事，稽考之勤，何足当大官之膳？
庶几仅此可以偿万一耳！ 
罗景纶曰： 古云： 利不什，不变法 ，此言更革建置之不可轻也。
或疑若是则将坐视天下之弊而不之救欤？
不知革弊以存法可也，因弊而变法不可也；不守法而弊生，岂法之生弊哉！
韩、范之建明于庆历者，革弊以存法也。荆公之施行于熙宁者，因弊而变法也，一得一失。
