孔子行游，马逸食稼，野人怒，絷其马。
子贡往说之，卑词而不得。
孔子曰： 夫以人之所不能听说人，譬以太牢享野兽，以《九韶》乐飞鸟也！ 
乃使马圉往，谓野人曰： 子不耕于东海，予不游西海也，吾马安得不犯子之稼？ 
野人大喜，解马而予之。
人各以类相通。
述《诗》《书》于野人之前，此腐儒之所以误国也。
马圉之说诚善，假使出子贡之口，野人仍不从。
何则？
文质貌殊，其神固已离矣。
然则孔子曷不即遣马圉，而听子贡之往耶？
先遣马圉，则子贡之心不服；既屈子贡，而马圉之神始至。
圣人达人之情，故能尽人之用；后世以文法束人，以资格限人，又以兼长望人，天下事岂有济乎！
