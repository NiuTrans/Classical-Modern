宋艺祖推戴之初，陈桥守门者拒而不纳，遂如封丘门，抱关吏望风启钥。
及即位，斩封丘吏而官陈桥者，以旌其忠。
宋太祖至正间，广东王成、陈仲玉作乱。
东莞人何真请于行省，举义兵，擒仲玉以献。
成筑砦自守，围之，久不下。
真募人能缚成者，予钱十千，于是成奴缚之以出，真笑谓成曰： 公奈何养虎为害？ 
成惭谢。
奴求赏，真如数与之。使人具汤镬，驾诸转轮车上。
成惧，谓将烹己。
真乃缚奴于上。促烹之；使数人鸣鼓推车，号于众曰： 四境有奴缚主者，视此! 
人服其赏罚有章，岭表悉归心焉。
高祖戮丁公而封项伯，赏罚为不均矣；光武封苍头子密为不义侯，尤不可训。
当以何真为正。
