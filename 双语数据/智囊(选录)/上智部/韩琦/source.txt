太宗、仁宗尝猎于大名之郊，题诗数十篇，贾昌朝时刻于石。
韩琦留守日，以其诗藏于班瑞殿之壁。
客有劝琦摹本以进者。
琦曰： 修之得已，安用进为？ 
客亦莫谕琦意。
韩绛来，遂进之。
琦闻之，叹曰： 昔岂不知进耶？
顾上方锐意四夷事，不当更导之耳。 
石守道编《三朝圣政录》，将上。
一日求质于琦，琦指数事：其一，太祖惑一宫鬟，视朝晏。
群臣有言，太祖悟，伺其酣寝，刺杀之。
琦曰： 此岂可为万世法？
已溺之，乃恶其溺而杀。
彼何罪？
使其复有嬖，将不胜其杀矣。 
遂去此等数事。守道服其精识。
