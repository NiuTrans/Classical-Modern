肃宗子建宁王倓性英果，有才略。
从上自马嵬北行，兵众寡弱，屡逢寇盗，倓自选骁勇，居上前后，血战以卫上。
上或过时未食，倓悲泣不自胜，军中皆属目向之，上欲以倓为天下兵马元帅，使统诸将东征，李泌曰： 建宁诚元帅才；然广平，兄也，若建宁功成，岂使广平为吴太伯乎？ 
上曰： 广平，冢嗣也，何必以元帅为重？ 
泌曰： 广平未正位东宫，今天下艰难，众心所属，在于元帅，若建宁大功既成，陛下虽欲不以为储副，同立功者其肯已乎？
太宗、太上皇即其事也。 
上乃以广平王俶为天下兵马元帅，诸将皆以属焉。
倓闻之，谢泌曰： 此固倓之心也。 
