皇祐二年，吴中大饥，时范仲淹领浙西，发粟及募民存饷，为术甚备。
吴人喜竞渡，好为佛事。
仲淹乃纵民竞渡，太守日出宴于湖上。
自春至夏，居民空巷出游。
又召诸佛寺主守，谕之曰： 今岁工价至贱，可以大兴土木。 
于是诸寺工作并兴。
又新仓廒吏舍，日役千夫。
监司劾奏杭州不恤荒政，游宴兴作，伤财劳民。
公乃条奏： 所以如此，正欲发有余之财，以惠贫者，使工技佣力之人，皆得仰食于公私，不致转徙沟壑耳。 
是岁唯杭饥而不害。
《周礼》荒政十二，或兴工作，以聚失业之人。
但他人不能举行，而文正行之耳。
凡出游者，必其力足以游者也。游者一人，而赖游以活者不知几十人矣。
万历时吾苏大荒，当事者以岁俭禁游船。富家儿率治馔僧舍为乐，而游船数百人皆失业流徙，不通时务者类如此。
