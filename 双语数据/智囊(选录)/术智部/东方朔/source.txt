东方朔武帝好方士，使求神仙不死之药。
东方朔乃进曰： 陛下所使取者，皆天下之药，不能使人不死；唯天上药，能使人不死。 
上曰： 天何可上？ 
朔对曰： 臣能上天。 上知其谩诧，欲极其语，即使朔上天取药。
朔既辞去，出殿门，复还曰： 今臣上天似谩诧者，愿得一人为信。 
上即遣方士与俱，期三十日而返。
朔既行，日过诸侯传饮，期且尽，无上天意，方士屡趋之，朔曰： 神鬼之事难豫言，当有神来迎我。 
于是方士昼寝，良久，朔觉之曰： 呼君极久不应，我今者属从天上来。 方士大惊，具以闻，上以为面欺，诏下朔狱，朔啼曰： 朔顷几死者再。 
上曰： 何也？ 朔对曰： 天帝问臣： 下方人何衣？ 臣朔曰： 衣虫。 
 虫何若？ 
臣朔曰： 虫喙髯髯类马，色邠邠类虎。 
天公大怒，以臣为谩言，使使下问，还报曰： 有之，厥名蚕。 天公乃出臣。
今陛下苛以臣为诈，愿使人上天问之。  
上大笑曰： 善。
齐人多诈，欲以喻我止方士也。 
由是罢诸方士不用。
