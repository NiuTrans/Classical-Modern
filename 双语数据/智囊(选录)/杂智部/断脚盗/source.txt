有躄盗者，一足躄，善穿窬。
尝夜从二盗入巨姓家，登屋翻瓦，使二盗以绳下之，搜资入之柜，命二盗系上已，复下其柜，入资上之，如是者三矣。躄盗自度曰： 柜上，彼无置我去乎。 
遂自入坐柜中，二盗系上之，果私语曰： 资重矣，彼出必多取，不如弃去。 
遂持柜行大野中，一人曰： 躄盗称善偷，乃为我二人卖。 
一人曰： 此时将见主人翁矣。 
相与大笑欢喜，不知躄盗乃在柜中，顷二盗倦，坐道上，躄盗度将曙，又闻远舍有人语笑，从柜中大声曰： 盗劫我。 
二盗惶讶遁去，躄盗顾乃得金资归。
何大复作《躄盗篇》。
