包孝肃尹京日，有民犯法当杖脊。
吏受赇，与约曰： 今见尹必付我责状，汝第呼号自辩，我与汝分此罪。 
既而包引囚问毕，果付吏责状，囚如吏教，分辩不已，吏大声呵之曰： 但受杖出去，何用多言？ 
包谓其市权，捽吏于庭，杖之七十，特宽囚罪以抑吏势，不知为所卖也。
有县令监视用印。暗数已多一颗，检不得，严讯吏，亦不承。
令乃好谓曰： 我明知汝盗印，今不汝罪矣，第为我言藏处。 
此令素不食言者，于是吏叩头谢罪曰： 实有之，即折置印匣内，俟后开印时方取出耳。 
又闻某按院疑一吏书途中受贿，亲自简查，无迹而止。盖按院止搜其通身行李，而串铃与马鞭，大帽明置案前，贿即在内，不及察也。
吏之奸弊，何所不至哉!
 包铁面 尚尔，况他人乎!
