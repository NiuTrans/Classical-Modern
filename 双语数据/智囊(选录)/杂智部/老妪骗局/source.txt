万历戊子，杭郡北门外有居民，年望六而丧妻。二子妇皆美，而事翁皆孝敬。
一日忽有老妪立于门，自晨至午，若有期待而不至者。
翁出入数次。怜其久立，命二子妇询其故，妇曰： 吾子忤逆，将诉之官，期姐子同往，久候不来，腹且枵矣。 
子妇怜而饭之，言论甚相惬，至暮，期者不来，因留之宿，一住旬日。
凡子妇操作，悉代其劳，而女工尤精。子妇唯恐其去也，谓妪无夫而子不孝，茕茕无归，力劝翁娶之，翁乃与合。
又旬余，妪之子与姐子始寻觅而来，拜跪告罪，妪犹厉詈不已，翁解之，乃留饮。其人即拜翁为继父，喜母有所托也。
如此往来三月，一日妪之孙来，请翁一门，云已行聘，妪曰： 子妇来何容易，吾与翁及两郎君来耳。 
往则醉而返。
又月余，其孙复来请云： 某日毕姻，必求二姆同降。 
子妇允其请，且多贷衣饰，盛妆而往，妪子妇出迎，面黄如病者，日将晡，妪子请二姆迎亲，且曰： 乡间风俗若是耳。 
妪佯曰： 汝妻虽病，今日称姑矣，何以不自往迎，而烦二位乎？ 
其子曰： 规模不雅，无以取重。既来此，何惜一往？ 
妪乃许之，于是妪与病妇及二子妇俱下船去，更余不返，妪子假出觇，孙又继之，皆去矣。
及天明，遍觅无踪，访之房主，则云： 五六月前来租房住，不知其故。 
翁父子怅怅而归，亲友来取衣饰，倾囊偿之，而二妇家来觅女不得，讼之官，翁与子恨极，因自尽。
