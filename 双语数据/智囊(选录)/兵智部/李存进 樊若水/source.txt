晋副总管李存进造浮梁于德胜。
旧制浮梁须竹笮、铁牛、石囷。
存进以苇笮维巨舰，系于土山巨木，逾月而成。
浮梁之简便，自存进始。
唐池州人樊若水，举进士不第，因谋归宋。乃渔钓于采石江上，乘小舟，载系绳维南岸，疾棹抵北岸，以度江之广狭。
因诣阙上书，请造浮梁以济。
议者谓江阔水深，古未有浮梁而济者，帝不听，擢若水右赞善大夫，遣石全振往荆湖，造黄黑龙船数千艘。
又以大舰载巨竹絙，自荆渚而下，先试于石碑口。
移置采石，三日而成，不差寸尺。
