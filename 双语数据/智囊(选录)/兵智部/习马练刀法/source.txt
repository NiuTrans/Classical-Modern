北虏马生驹数日，则系骒马于山半，驹在下盘旋，母子哀鸣相应，力挣而上，乃得乳。
渐移系高处，驹亦渐登，故能陟峻如砥。
今养马宜就高山所在放牧，亦仿其法，马自可用。
又，倭国每生儿，亲朋敛铁相贺，即投于井中。岁取锻炼一度，至长成刀，利不可当。
今勋卫之家，世武为业，而家无锐刃。
愚意亦宜仿此，箕裘弓冶，不足为笑也。
