吴阖闾伐越，越子勾践御之，陈于携李。
勾践患吴之整也，使死士再禽焉，不动。
使罪人三行，属剑于颈，而辞曰： 二君有治，臣奸旗鼓，不敏于君之行前，不敢逃刑，敢归死! 
遂自刭也。吴师属目，越子因而伐之，大败之。
吐谷浑寇洮、岷二州。遣柴绍救之，为其所围。
虏乘高射之，矢如雨下，绍遣人弹胡琵琶，二女子对舞。虏怪之，相与聚观。
绍察其无备，潜遣精骑，出虏阵后，击之，虏众大溃。
罪人胜如死士，女子胜如劲卒，是皆创奇设诱，得未曾有。
