王阳明以勘事过丰城，闻逆濠之变，兵力未具，亟欲溯流趋吉安。
舟人闻濠发千余人来劫公，畏不敢发，公拔剑馘其耳，遂行。
薄暮，度不可前，潜觅渔舟，以微服行，留麾下一人，服己冠服，居舟中。
濠兵果犯舟，得伪者，知公去远，乃罢。
公至中途，恐濠速出，乃为间谍，假奉朝廷密旨，行令两广、湖襄都御史及南京兵部，各命将出师，暗伏要害地方，以俟宁府兵至袭杀。
复取优人数辈，各将公文置夹衣絮中。
将发间，又捕捉伪太师家属至舟尾，令其觇知，公即佯怒，牵之上岸处斩，已而故纵之，令其奔报。
濠获优，果于衣中搜得公文，遂迟疑不发。
公至吉安，调度兵粮粗备，始传檄征兵，暴濠罪恶。
濠知为公所卖，愤然欲出。
公谓： 急犯其锋，非计也。宜示以自守不出之形，必俟其出，然后尾而图之。
先复省城，以倾其巢。彼闻，必回兵来援，我则出兵邀而击之，此全胜之策。 
濠果使人探公不出，乃留兵万余守省城，而自引兵东下，公闻濠已出，遂急促各府兵，刻期会于丰城，时濠兵已围安庆，众议宜急往救。
公谓： 九江、南康皆已为贼所据，而南昌城中精悍万余，食货重积，我兵若抵安庆，贼必回军死斗，安庆之兵仅足自守，必不能出而夹攻。
贼令南昌兵绝我粮道，九江、南康合势挠摄，而四方之援又不可望，事其危矣!
今我师骤集，先声所加，城中必恐，并力急攻，其势必下，此孙子救韩趋魏之计也! 
侦者言： 新、旧厂伏兵万余，以备犄角。 
公遣兵从间道袭破之，溃卒入城，城中知王师雨集，皆大骇，遂一鼓下之。
濠闻我兵至丰城，即欲回舟，李士实谏，以为， 必须径往南京，既登大宝，则江西自服。 
濠不听，遂解安庆之围，移兵泊阮子江，为归援计。
公闻濠兵且至，召众议之。众云： 宜敛兵入城，坚壁待援。 
公曰： 不然，彼闻巢破，胆已丧矣，先出锐卒，要其惰归，一挫其锐，将不战而溃，所谓 先声有夺人之气 也。 
乃指授伍文定等方略，先以游兵诱之，复佯北以致之，俟其争前趋利，然后四面合击，伏兵并起，又虑城中宗室或内应为变，亲慰谕之，出给告示，凡胁从者不问，虽尝受贼官职，能逃归者，皆免死，能斩贼徒归降者，皆给赏，使内外居民及乡导人等四路传布。
又分兵攻九江、南康，以绝其援。于是群力并举，逆首就擒。
按陈眉公《见闻录》，谓宸濠之败，虽结于江西，而实溃于安庆。
虽收功于王阳明，而实得力于李梧山。
李讳充嗣，四川内江人，正德十四年巡抚南畿，闻宸濠请增护卫，叹曰： 虎而翼，祸将作矣。 
遂力陈反状，廷议难之。
公乃旦夕设方略，饬武备，以御贼为念。
谓安庆畿辅，适当贼冲，非得人莫守。
当诸将庭参，于众中独揖指挥使杨锐而进之曰： 皖城保障，委之于子，毋负我! 
十五年，贼兵陷九江，公自将万人，屯采石，以塞上游之路。飞檄皖城，谕以忠义。
锐感激思奋，相机应敌，发无不捷。
节发间谍火牌云： 为紧急军情事，该钦差太监总兵等官，统领边官军十万余，一半将到南京，一半径趋安庆，并调两广狼兵，湖广土兵，即日水陆并进，俱赴安庆会集，刻期进攻江西叛贼。
今将火牌飞报前路官司，一体同心防守，预备粮草，听候应用等因。 
宸濠舟至李阳河，遇火牌，览之惊骇，由是散亡居半。
继又发水卒千人，盛其标帜，乘飞舰百余艘，鼓噪而进，声为安庆应援，城中望见，士气百倍，锐即开门出敌，水陆夹攻，贼遂大溃。
时宸濠营于黄石矶，闻败将遁，公自将兵逐北，宸濠奔入鄱阳湖，适遇巡抚王公阳明引兵至湖，遂成擒焉。
后论功竟不及公，胡御史洁目击其事，特为论列，不报。
故今人盛称阳明，而不及梧山，亦有幸有不幸欤？
又按宸濠兵起，声言直取南京，道经安庆。
太守张文锦与守备杨锐等合谋，令军士鼓噪登城大骂，激怒逆濠，使顿兵挫锐于坚城之下。
而阳明得成其功，虽天夺其魄，而张、杨诸公之智，亦足述矣。
