周世宗时，拾遗王朴献《平边策》，略云： 攻取之道，从易者始。
当今唯吴易图，东至海，南至江，可挠之地二千里。
从少备处先挠之，备东则挠其西，备西则挠其东。
彼奔走以救弊，则奔走之间，我可窥其虚实。避实击虚，所向无前，则江北诸州举矣。
既得江北，用彼之民，扬我之兵，江南亦不难下也。
江南下，而桂、广、岷、蜀，可飞书召之矣。
吴、蜀既平，幽必望风而至，唯并为必死之寇，必须强兵力攻，然不足为边患也。 
世宗奇之，未及试，其后宋兴，卒如其策。
