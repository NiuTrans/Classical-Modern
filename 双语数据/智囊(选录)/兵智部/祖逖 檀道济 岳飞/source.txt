祖逖将韩潜与后赵将桃豹分据陈川故城，相守四旬。
逖以布囊盛土，使千余人运以馈。
潜又使数人担米息于道，豹兵逐之，即弃而走，豹兵久饥，以为逖士众丰饱，大惧，宵遁。
宋檀道济伐魏，累胜。
至历城，魏以轻骑邀其前后，焚烧谷草。
道济军食尽，引还。
有卒亡降魏，具告之。魏人追之，众洶惧将溃。
道济夜唱筹量沙，以所余少米覆其上。
及旦，魏兵见之，谓道济资粮有余，以降者为妄而斩之，道济全军以归。
岳飞奉诏招抚岭表贼曹成，不从，乃上奏： 群盗力强则肆横，力屈则就招，不加剿而遽议招，未易也。 
遂率兵入。会得成谍者，缚之帐下。
飞出帐，调兵食。吏白曰： 粮尽矣，奈何？ 
边批：飞使之。飞阳曰： 且反茶陵。 
已而顾谍作失意状，顿足而入。
阴令逸之，计谍归告，成必来追。
即下令蓐食，潜趣绕岭。未明，已逼贼垒。
出不意，惊呼曰： 岳家军至矣! 
飞乘之，遂大溃。自是连夺其险隘。
贼穷，飞乃曰： 招今可行矣。 
孙膑强而示之弱，虞诩弱而示之强，祖逖、檀道济饥而示之饱，岳忠武饱而示之饥。
