北齐任城王湝领并州刺史，有妇人临汾水浣衣，有乘马行人换其新靴，驰而去。
妇人持故靴诣州言之，湝乃召居城诸妪，以靴示之。
绐云： 有乘马人于路被贼劫害，遗此靴焉，得无亲族乎？ 
一妪抚膺哭曰： 儿昨着此靴向妻家也。 
捕而获之，时称明察。
杨津为岐州刺史，有武功人赍绢三匹，去城十里为贼所劫。时有使者驰驿而至，被劫人因以告之。
使者到州以状白津，津乃下教云： 有人着某色衣，乘某色马，在城东十里被杀，不知姓名，若有家人，可速收视。 
有一老母行哭而出，云是己子。于是遣骑追收，并绢俱获，自是合境畏服。
