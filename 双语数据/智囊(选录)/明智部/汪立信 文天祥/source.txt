襄阳围急，将破，立信遗似道书，云： 沿江之守，不过七千里，而内郡见兵尚可七十余万，宜尽出之江干，以实外御。
汰其老弱，可得精锐五十万，于七千里中，距百里为屯，屯有守将；十屯为府，府有总督。
其尤要害处，则参倍其兵。
无事则泛舟江、淮，往来游徼，有事则东西互援，联络不断，以成率然之势，此上策也!
久拘聘使，无益于我，徒使敌得以为辞，莫若礼而归之，请输岁币以缓目前之急。俟边患稍休，徐图战守，此中策也! 
后伯颜入建康，闻其策，叹曰： 使宋果用之，吾安得至此？ 
北人南侵，文天祥上疏，言： 朝廷姑息牵制之意多，奋发刚断之意少，乞斩师孟衅鼓，以作将士之气。 
且言： 宋惩五季之乱，削藩镇，建邑郡，一时虽足以矫尾大之弊，然国以变弱，故敌至一州则一州破，至一县则一县残，中原陆沉，痛悔何及？
今宜分天下为四镇，建都督统御于其中，以广西益湖广，而建阃于长沙；以广东益江西，而建阃于隆兴；以福建益江东，而建阃于番阳；以淮西益淮东，而建阃于扬州。
责长沙取鄂，隆兴取蕲、黄，番阳取江东，扬州取两淮。
靖康有李纲不用，而用黄潜善、汪伯彦；咸淳有汪立信不用，而用贾似道；德祐有文天祥不用，而用陈宜中。
然则宋不衰于金，自衰也；不亡于元，自亡也!
