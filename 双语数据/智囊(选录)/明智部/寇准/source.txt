楚王元佐，太宗长子也，因申救廷美不获，遂感心疾，习为残忍；左右微过，辄弯弓射之。
帝屡诲不悛。
重阳，帝宴诸王，元佐以病新起，不得预，中夜发愤，遂闭媵妾，纵火焚宫。
帝怒，欲废之。
会寇准通判郓州，得召见，太宗谓曰： 卿试与朕决一事，东宫所为不法，他日必为桀、纣之行，欲废之，则宫中亦有甲兵，恐因而招乱。 
准曰： 请某月日，令东宫于某处摄行礼，其左右侍从皆令从之，陛下搜其宫中，果有不法之事，俟还而示之；废太子，一黄门力耳。 
太宗从其策，及东宫出，得淫刑之器，有剜目、挑筋、摘舌等物，还而示之，东宫服罪，遂废之。
