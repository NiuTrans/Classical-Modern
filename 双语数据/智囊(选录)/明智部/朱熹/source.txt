朱熹乾道四年，民艰食，熹请于府，得常平米六百石赈贷。
夏受粟于仓，冬则加息以偿；歉，蠲其息之半，大饥尽蠲之。
凡十四年，以米六百石还府，见储米三千一百石，以为 社仓 ，不复收息。
故虽遇歉，民不缺食，诏下熹 社仓法 于诸路。
陆象山曰： 社仓固为农之利，然年常丰，田常熟，则其利可久；苟非常熟之田，一遇岁歉，则有散而无敛；来岁秧时缺本，乃无以赈之，莫如兼制平籴一仓，丰时籴之，使无价贱伤农之患；缺时粜之，以摧富民封廪腾价之计，析所籴为二，每存其一，以备歉岁，代社仓之匮，实为长便也。
听民之便，则为社仓法；强民之从，即为青苗法矣，此主利民，彼主利国故也。 
今有司积谷之法，亦社仓遗训，然所积只纸上空言，半为有司干没，半充上官，无碍钱粮之用。
一遇荒歉，辄仰屋窃叹，不如留谷于民间之为愈矣。
噫!何良俊《四友斋丛说》云： 今之抚按有第一美政所急当举行者，要将各项下赃罚银，督令各府县尽数籴谷；其有罪犯自徒流以下，许其以谷赎罪。
大率上县每年要谷一万，下县五千。
两直隶巡抚下有县凡一百，则是每年有谷七十余万，积至三年，即有二百余万矣。
若遇一县有水旱之灾，则听于无灾县分通融借贷，俟来年丰熟补还，则东南百姓可免流亡，而朝廷于财赋之地永无南顾之忧矣。
善政之大，无过于此! 
