苏州至昆山县凡七十里，皆浅水，无陆途。
民颇病涉，久欲为长堤，而泽国艰于取土。
嘉祐中，人有献计，就水中以蘧除刍藁为墙，栽两行，相去三尺；去墙六尺，又为一墙，亦如此。
漉水中淤泥，实蘧除中，候干，则以水车沃去两墙间之旧水，墙间六尺皆土，留其半以为堤脚，掘其半为渠，取土为堤。
每三四里则为一桥，以通南北之水，不日堤成，遂为永利。
