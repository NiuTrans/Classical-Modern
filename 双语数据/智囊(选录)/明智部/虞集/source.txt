元虞集，仁宗时拜祭酒，讲罢，因言京师恃东南海运，而实竭民力以航不测，乃进曰： 京东濒海数千里，皆萑苇之场，北极辽海，南滨青、齐，海潮日至，淤为沃壤久矣，苟用浙人之法，筑堤捍水为田，听富民欲得官者，分授其地而官为之限，能以万夫耕者，授以万夫之田，为万夫长；千夫、百夫亦如之。
三年视其成，则以地之高下，定额于朝，而以次征之。五虞集年有积蓄，乃命以官，就所储给以禄。
十年则佩之符印，俾得以传子孙，则东南民兵数万，可以近卫京师，外御岛夷，远宽东南海运之力，内获富民得官之用，淤食之民得有所归，自然不至为盗矣。 
说者不一，事遂寝。
其后脱脱言：京畿近水地，利召募江南人耕种，岁可收粟麦百余万石，不烦海运，京师足食。
元主从之，于是立分司农司，以右丞悟良哈台、左丞乌古孙良祯兼大司农卿，给分司农司印，西自西山，南至保定、河间，北抵檀顺，东及迁民镇，凡官地及元管各处屯田，悉从分司农司立法佃种，合用工价、牛具、农器、谷种，给钞五百万锭。
又略仿前集贤学士虞集议，于江、淮召募能种水田及修筑圃堰之人各千人，为农师。降空名添设职事敕牒十二道，募农民百人者授正九品。二百人者正八，三百人者从七，就令管领所募之人。所募农夫每人给钞十锭，期年散归，遂大稔。
何孟春《余冬序录》云： 明朝叶文庄公盛巡抚宣府时，修复官牛、官田之法，垦地日广，积粮日多，以其余岁易战马千八百余匹。
其屯堡废缺者，咸修复之，不数月，完七百余所。
今边兵受役权门，终岁劳苦，曾不得占寸地以自衣食，军储一切仰给内帑，战马之费于太仆者不资，屯堡尚谁修筑？
悠悠岁月，恐将来之夷祸难支也! 
樊升之曰： 贾生之治安，晁错之兵事，江统之徙戎，是万世之至画也，李邺侯之屯田，虞伯生之垦墅，平江伯之漕运。
李允则之筑圃起浮屠，范文正、富郑公之救荒，是一时之至画也。
画极其至，则人情允协，法成若天造，令出如流水矣。 
