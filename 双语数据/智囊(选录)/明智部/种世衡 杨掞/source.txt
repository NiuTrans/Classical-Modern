种世衡所置青涧城，逼近虏境，守备单弱，刍粮俱乏。
世衡以官钱贷商旅，使致之，不问所出入。
未几，仓廪皆实。
又教吏民习射，虽僧道、妇人亦习之，以银为的，中的者辄与之。
既而中者益多，其银重轻如故，而的渐厚且小矣。
或争徭役轻重，亦令射，射中者得优处。
或有过失，亦令射，射中则免之。
由是人人皆射，富强甲于延州。
杨掞本书生，初从戎习骑射，每夜用青布藉地，乘生马跃，初不过三尺，次五尺，次至一丈，数闪跌不顾。孟珙尝用其法，称为 小子房 。按《宋史》，掞尝贷人万缗，游襄、汉间，人娼楼，箧垂尽。
夜忽自呼曰： 来此何为？ 
辄弃去。
已在军中，费官钱数万，贾似道核其数，孟珙以白金六百与偿，掞又费之，终日而饮。
似道欲杀之，掞曰： 汉祖以黄金四万斤付陈平，不问出入，如公琐琐，何以用豪杰？ 
似道姑置之。盖奇士也!
其参杜杲军幕，能出奇计，解安丰之围，惜乎不尽其用耳。
