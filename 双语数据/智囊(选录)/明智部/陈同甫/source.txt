辛幼安流寓江南，而豪侠之气未除。
一日，陈同甫来访，近有小桥，同甫引马三跃而马三却。
同甫怒，拔剑斩马首。
徒步而行。
幼安适倚楼而见之，大惊异，即遣人询访，而陈已及门，遂与定交。
后十数年，幼安帅淮，同甫尚落落贫甚，乃访幼安于治所，相与谈天下事。
幼安酒酣，因言南北利害，云：南之可以并北者如此，北之可以并南者如此。 钱塘非帝王居。
断牛头山，天下无援兵；决西湖水，满城皆鱼鳖。 
饮罢，宿同甫斋中。
同甫夜思：幼安沉重寡言，因酒误发，若醒而悟，必杀我灭口。遂中夜盗其骏马而逃。
幼安大惊。后同甫致书，微露其意，为假十万缗以济乏。
幼安如数与焉。
