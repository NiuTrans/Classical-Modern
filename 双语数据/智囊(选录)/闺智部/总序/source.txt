冯子曰：语有之： 男子有德便是才，妇人无才便是德。 
其然，岂其然乎？
夫祥麟虽祥，不能搏鼠；文凤虽文，不能攫兔。
世有申生，孝己之行，才竟何居焉？
成周圣善，首推邑姜，孔子称其才与九臣埒，不闻以才贬德也!
夫才者，智而已矣，不智则懵，无才而可以为德，则天下之懵妇人毋乃皆德类也乎？譬之日月：男，日也；女，月也。
日光而月借，妻所以齐也；日殁而月代，妇所以辅也。此亦日月之智，日月之才也!
今日必赫赫，月必噎噎，曜一而已，何必二？
余是以有取于闺智也。
贤哲者，以别于愚也；雄略者，以别于雌也。
吕、武之智，横而不可训也。
灵芸之属智于技，上官之属智于文，纤而不足，术也。
非横也，非纤也，谓之才可也，谓之德亦可也。
若夫孝义节烈，彤管传馨，则亦闺闼中之麟祥凤文，而品智者未之及也。
