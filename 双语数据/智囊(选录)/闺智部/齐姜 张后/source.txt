晋公子重耳出亡至齐，齐桓妻以宗女，有马二十乘，公子安之。
留齐五岁，无去心。
赵衰、咎犯辈乃于桑下谋行，蚕妾在桑上闻之，以告姜氏。
姜氏杀之，劝公子趣行，公子曰： 人生安乐，孰知其他？ 
姜氏曰： 子一国公子，穷而来此。
数子者以子为命，子不疾反国报劳臣，而怀女德，窃为子羞之。且不求，何时得功？ 
乃与赵衰等谋醉重耳，载以行。
张氏，司马懿后也，有智略。
懿初辞魏武命，托病风痹不起。
一日晒书，忽暴雨至，懿不觉自起收之，家唯一婢见，后即手杀婢以灭口，而亲自执爨。
五伯桓、文为盛，即一女一妻，已足千古。
