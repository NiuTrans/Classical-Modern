陶侃母湛氏，豫章新淦人。初侃父丹聘为妾，生侃。
而陶氏贫贱，湛每纺绩赀给之，使交结胜己。
侃少为浔阳县吏，尝监鱼梁，以一封鲊遗母，湛还鲊，以书责侃曰： 尔为吏，以官物遗我，非唯不能益我，乃以增吾忧矣。 
鄱阳范逵素知名，举孝廉，投侃宿。
时冰雪积日，侃室如悬磬，而逵仆马甚多，湛语侃曰： 汝但出外留客，吾自为计。 
湛头发委地，下为二髲，卖得数斛米。斫诸屋柱，悉割半为薪，剉卧荐④以为马草，遂具精馔，从者俱给，逵闻叹曰： 非此母不生此子。 
至洛阳，大为延誉，侃遂通显。
