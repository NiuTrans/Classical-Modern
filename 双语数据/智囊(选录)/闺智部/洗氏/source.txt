高凉洗氏，世为蛮酋，部落十余万家。
有女，多筹略，罗州刺史冯融聘以为子宝妇。
融虽世为方伯，非其土人，号令不行。
洗氏约束本宗，使从民礼；参决词讼，犯者虽亲不赦。
由是冯氏得行其政。
高州刺史李迁仕遣使召宝，宝欲往，洗氏止之曰： 刺史被召援台，时台城被围。
乃称有疾，铸兵聚众而后召君，此必欲质君以发君之兵也!
愿且勿往，以观其变。 
数日，迁仕果反，遣主帅杜平虏将兵逼南康。
陈霸先使周文育击之，洗氏谓宝曰： 平虏今与官军相拒，势不得还；迁仕在州，无能为也，君若自往，必有战斗，宜遣使卑词厚礼，告之曰： 身未敢出，欲遣妇参。 
彼必喜而无备，我将千余人步担杂物，昌言输赕，得至栅下，破之必矣。 
宝从之，迁仕果不设备，洗氏袭击，破走之。
与霸先会于灨石，还谓宝曰： 陈都督非常人也，甚得众心，必能平贼，宜厚资之。 
及宝卒，岭表大乱，夫人怀集百粤，数州宴然，共奉夫人为 圣母 。
隋文帝时，番州总管赵讷贪虐，诸俚獠多叛，夫人遣长史上封事，论安抚之宜，并言讷罪状。
上置讷于法，敕夫人招慰亡叛，夫人亲载诏书，自称 使者 ，历十余州，宣述上意，所至皆降。
及卒，谥 诚敬夫人 。
智勇具足，女中大将。
