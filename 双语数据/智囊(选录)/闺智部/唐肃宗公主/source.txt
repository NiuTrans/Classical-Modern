肃宗宴于宫中，女优弄假戏，有绿衣秉简为参军者。
天宝末，番将阿布思伏法，其妻配掖庭，善为优，因隶乐工，遂令为参军之戏。
公主谏曰： 禁中妓女不少，何须此人？
使阿布思真逆人耶，其妻亦同刑人，不合近至尊之座；若果冤横，又岂忍使其妻与群优杂处，为笑谑之具哉？
妾虽至愚，深以为不可。 
上亦悯恻，遂罢戏而免阿布思之妻，由是咸重公主。
公主，即柳晟母也。
