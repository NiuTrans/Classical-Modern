冯子曰：智非语也，语智非智也，喋喋者必穷，期期者有庸，丈夫者何必有口哉!
固也，抑有异焉。两舌相战，理者必伸；两理相质，辩者先售。
子房以之师，仲连以之高，庄生以之旷达，仪、衍以之富贵，端木子以之列于四科，孟氏以之承三圣。
故一言而或重于九鼎，单说而或强于十万师，片纸书而或贤于十部从事，口舌之权顾不重与？ 谈言微中，足以解纷 ； 言之无文，行之不远 。
君子一言以为智，一言以为不智。
智泽于内，言溢于外。《诗》曰： 唯其有之，是以似之。 
此之谓也。
