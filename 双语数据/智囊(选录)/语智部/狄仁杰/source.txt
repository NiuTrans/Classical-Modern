武承嗣、三思营求为太子，狄仁杰从容言于太后曰： 姑侄与子母孰亲？
陛下立子，则千秋万岁后配食太庙；若立侄，则未闻侄为天子，而祔姑于庙者也。 
太后乃寤。
议论到十分醒快处，虽欲不从而不可得。
庐陵反正，虽因鹦鹉折翼及双陆不胜之梦，实姑侄子母之说有以动之。
凡恋生前，未有不计死后者。
时王方庆居相位，以其子为眉州司士参军，天后问曰： 君在相位，子何远乎？ 对曰： 庐陵是陛下爱子，今犹在远；臣之子，安敢相近？ 
此亦可谓善讽矣。
然慈主可以情动，明主当以理格，则天明而不慈，故梁公辱昌宗而不怒，进张柬之而不疑，皆因其明而用之。
