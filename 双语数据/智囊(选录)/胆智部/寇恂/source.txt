高峻久不下，光武遣寇恂奉玺书往降之。
恂至，峻第遣军师皇甫文出谒，辞礼不屈，恂怒，请诛之。
诸将皆谏，恂不听，遂斩之。
遣其副归，告曰： 军师无礼，已戮之矣。欲降即降。不则固守! 
峻恐。即日开城门降。
诸将皆贺，因曰： 敢问杀其使而降其城，何也？ 
恂曰： 皇甫文，峻之腹心，其所取计者也。
今来辞意不屈，必无降心。
全之则文得其计，杀之则峻亡其胆，是以降耳。 
唐僖宗幸蜀，惧南蛮为梗，许以婚姻。
蛮王命宰相赵隆眉、杨奇鲲、段义宗来朝行在，且迎公主。
高太尉骈自淮南飞章云： 南蛮心膂，唯此数人，请止而鸩之。 
迄僖宗还京，南方无虞，此亦寇恂之余智也。
