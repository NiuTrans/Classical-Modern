唐哥舒翰为安西节度使，差都兵马使张擢上都奏事，逗留不返，纳贿交结杨国忠。
翰适入朝，擢惧，求国忠除擢御史大夫兼剑南西川节度使。
敕下，就第谒翰，翰命部下摔于庭，数其罪，杖杀之，然后奏闻。
帝下诏褒奖，仍赐擢尸，更令翰决尸一百。
太原节度王承业，军政不修，诏御史崔众交兵于河东。
众侮易承业，或裹甲持枪突入承业厅事，玩谑之。
李光弼闻之，素不平，至是交众兵于光弼，众以麾下来，光弼出迎，旌旗相接而不避。
光弼怒其无礼，又不即交兵，令收系之。
顷中使至，除众御史中丞，怀其敕，问众所在。
光弼曰： 众有罪，系之矣。 
中使以敕示光弼，光弼曰： 今只斩侍御史；若宣制命，即斩中丞；若拜宰相，亦斩宰相。 
中使惧，遂寝之而还。
翼日，以兵仗围众至碑堂下，斩之。威震三军，命其亲属吊之。
或问擢与众诚有罪，然已除西川节度使及御史中丞矣，其如王命何？
盖军事尚速，当用兵之际而逗留不返、拥兵不交，皆死法也。
二人之除命必皆夤缘得之，而非出天子之意者，故二将得伸其权，而无人议其后耳。
然在今日，莫可问矣。
