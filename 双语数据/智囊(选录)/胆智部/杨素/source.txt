杨素攻陈时，使军士三百人守营。
军士惮北军之强，多愿守营。
素闻之，即召所留三百人悉斩之，更令简留，无愿留者。
又对阵时，先令一二百人赴敌，或不能陷阵而还者，悉斩之。
更令二三百人复进，退亦如之。
将士股栗，有必死之心，杨素以是战无不克。
素用法似过峻，然以御积惰之兵，非此不能作其气。
夫使法严于上，而士知必死，虽置之散地，犹背水矣。
