清净恬愉，人之性也；仪表规矩，事之制也。
知人之性，其自养不勃，知事之制，其举错不惑。
发一端，散无竟，周八极，总一管，谓之心。
见本而知末，观指而睹归，执一而应万，握要而治详，谓之术。
居知所为，行智所之，事智所秉，动智所由，谓之道。道者，置之前而不挚，错之后而不轩，内之寻常而不塞，布之天下而不窕。
是故使人高贤称誉己者，心之力也；使人卑下诽谤己者，心之罪也。
夫言出于口者，不可止于人；行发于迩者，不可禁于远。
事者，难成而易败也；名者，难立而易废也。
千里之堤，以蝼蚁之穴漏；百寻之屋，以突隙之烟焚。
《尧戒》曰： 战战栗栗，日慎一日。 
人莫蹪于山，而蹪于垤。 
是故人皆轻小害，易微事，以多悔。
患至而多后忧之，是犹病者已惓而索良医也。虽有扁鹊、俞跗之巧，犹不能生也。
夫祸之来也，人自生之；福之来也，人自成之。
祸与福同门，利与害为邻，非神圣人，莫之能分。
凡人之举事，莫不先以其知规虑揣度，而后敢以定谋，其或利或害，此愚智之所以异也。
晓自然以为智，知存亡之枢机，祸福之门户，举而用之，陷溺于难者，不可胜计也。
使知所为是者，事必可行，则天下无不达之途矣。
是故知虑者，祸福之门户也；动静者，利害之枢机也。
百事之变化，国家之治乱，待而后成。
是故不溺于难者成，是故不可不慎也。
天下有三危：少德而多宠，一危也；才下而位高，二危也；身无大功而受厚禄，三危也。
故物或损之而益，或益之而损。
何以知其然也？
昔者，楚庄王既胜晋于河、雍之间，归而封孙叔敖，辞而不受。
病疽将死，谓其子曰： 吾则死矣，王必封女。女必让肥铙之地，而受沙石之间有宀侵丘者。
其地确石而名丑，荆人鬼，越人禨，人莫之利也。 
孙叔敖死，王果封其子以肥铙之地。
其子辞而不受，请有宀侵之丘。楚国之俗，功臣二世而爵禄，惟孙叔敖独存。此所谓损之而益也。
何谓益之而损？
昔晋厉公南伐楚，东伐齐，西伐秦，北伐燕，兵横行天下而无所绻，威服四方而无所诎，遂合诸侯于嘉陵。
气充志骄，淫侈无度，暴虐万民。
内无辅拂之臣，外无诸侯之助，戮杀大臣，亲近导谀。
明年出游匠骊氏，栾书、中行偃劫而幽之。诸侯莫之救，百姓莫之哀，三月而死。
夫战胜攻取，地广而名尊，此天下所愿也，然而终于身死国亡，此所谓益之而损者也。
夫孙叔敖之请有宀侵之丘，沙石之地，所以累世不夺也；晋厉公之合诸侯于嘉陵，所以身死于匠骊氏也。
众人皆知利利而病病也，唯圣人知病之为利，知利之为病也。
夫再实之木根必伤，掘藏之家必有殃。以言大利而反为害也。
张武教智伯夺韩、魏之地而禽于晋阳，申叔时教庄王封陈氏之后而霸天下。
孔子读《易》，至《损》、《益》，未尝不愤然而叹，曰： 益损者，其王者之事与！
事或欲与利之，适足以害之；或欲害之，乃反以利之。
利害之反，祸福之门户，不可不察也。 
阳虎为乱于鲁，鲁君令人闭城门而捕之，得者有重赏，失者有重罪。
圉三匝，而阳虎将举剑而伯颐，门者止之曰： 天下探之不穷，我将出子。 
阳虎因赴围而逐，扬剑提戈而走。
门者出之，顾反取其出之者，以戈推之，攘祛薄腋。
出之者怨之曰： 我非故与子反也，为之蒙死被罪，而乃反伤我，宜矣其有此难也。 
鲁君闻阳虎失，大怒，问所出之门，使有司拘之，以为伤者受大赏，而不伤者被重罪。
此所谓害之而反利者也。何谓欲利之而反害之？
楚恭王与晋人战于鄢陵，恭王伤而未休。
司马子反渴而求饮，竖阳谷奉酒而进之。
子反之为人也，嗜酒而甘之，不能绝于口，遂醉而卧。
恭王欲复战，使人召司马子反。辞以心痛。
王驾而往视之，入幄中而闻酒臭。
恭王大怒，曰： 今日之战，不谷亲伤。所恃者，司马也。
而司马又若此，是亡楚国之社稷，而不率吾众也。
不谷无与复战矣。 
于是罢师而去之，斩司马子反为僇。
故竖阳谷之进酒也，非欲祸子反也，诚爱而欲快之也，而适足以杀之。
此所谓欲利之而反害之者也。
夫病湿而而强之食，病曷而饮之寒，此众人之所以为养也，而良医之所以为病也。
悦于目，悦于心，愚者之所利也，然而有道者之所辟也。
故圣人先忤而后合，众人先合而后忤。
有功者，人臣之所务也；有罪者，人臣之所辟也。
或有功而见疑，或有罪而益信，何也？
则有功者离恩义，有罪者不敢失仁心也。
魏将乐羊攻中山，其子执在城中。
城中县其子以示乐羊。
乐羊曰： 君臣之义，不得以子为私。 
攻之愈急。
中山因烹其子，而遗之鼎羹与其首。乐羊循而泣之曰： 是吾子！ 
已，为使者跪而啜三杯。
使者归报，中山曰： 是伏约死节者也，不可忍也。 
遂降之。
为魏文侯大开地，有功。
自此之后，日以不信。
此所谓有功而见疑者也。
何谓有罪而益信？
孟孙猎而得鹿，使秦西巴持归烹之。
鹿母随之而啼，秦西巴弗忍，纵而予之。
孟孙归，求鹿安在，秦西巴对曰： 其母随而啼，臣诚弗忍，窃纵而予之。 
孟孙怒，逐秦西巴。
居一年，取以为子傅。
左右曰： 秦西巴有罪于君，今以为子傅，何也？ 
孟孙曰： 夫一鹿而不忍，又何况于人乎！ 
此谓有罪而益信者也。
故趋舍不可不审也。此公孙鞅之所以抵罪于秦，而不得入魏也。
功非不大也，然而累足无所践者，不义之故也。
事或夺之而反与之，或与之而反取之。
智伯求地于魏宣子。
宣子弗欲与之。任登曰： 智伯之强，威行于天下，求地而弗与，是为诸侯先祸也。不若与之。 
宣子曰： 求地不已，为之奈何？ 
任登曰： 与之，使喜，必将复求地于诸侯，诸侯必植耳。
与天下同心而图之，一心所得者，非直吾所亡也。 
魏宣子裂地而授之。
又求地于韩康子，韩康子不敢不予。诸侯皆恐。
又求地于赵襄子。襄子弗与。
于是智伯乃从韩、魏，围襄子于晋阳。
三国通谋，禽智伯而三分其国。此所谓夺人而反为人所夺者也。
何谓与之而反取之？
晋献公欲假道于虞以伐虢，遗虞垂棘之璧与屈产之乘。
虞公惑于璧与马，而欲与之道。
宫之奇谏曰： 不可！
夫虞之与虢，若车之有轮，轮依于车，车亦依轮。
虞之与虢，相恃而势也。
若假之道，虢朝亡而虞夕从之矣。 
虞公弗听，遂假之道。
荀息伐虢，遂克之。
还反伐虞，又拔之。
此所谓与之而反取者也。
圣王布德施惠，非求其报于百姓也；郊望褅尝，非求福于鬼神也。
山致其高，而云起焉；水致其深，而蛟龙生焉；君子致其道，而福禄归焉。
夫有阴德者，必有阳报；有阴行者，必有昭名。
古者，沟防不修，水为民害。禹凿龙门，辟伊阙，平治水土，使民得陆处。
百姓不亲，五品不慎，契教以君臣之义，父子之亲，夫妻之辨，长幼之序。
田野不修，民食不足，后稷乃教之辟地垦草，粪土种谷，令百姓家给人足。
故三后之后，无不王者，有阴德也。
周室衰，礼义废，孔子以三代之道教导于世。其后嗣至今不绝者，有隐行也。
秦王赵政兼吞天下而亡，智伯侵地而灭，商鞅支解，李斯车裂。
三代种德而王，齐桓继绝而霸。
故树黍者不获稷，树怨者无报德。
昔者，宋人好善者，三世不解。
家无故而黑牛生白犊。以问先生。
先生曰： 此吉祥，以飨鬼神。 
居一年，其父无故而盲。
牛又复生白犊。其父又复使其子以问先生。
其子曰： 前听先生言而失明，今又复问之，奈何？ 
其父曰： 圣人之言，先忤而后合。其事未究，固试往，复问之。 
其子又复问先生。
先生曰： 此喜祥也，复以飨鬼神。 
归致命其父。其父曰： 行先生之言也。 
居一年，其子又无故而盲。
其后楚攻宋，围其城。
当此之时，易子而食，析骸而炊。
丁壮者死，老病童儿皆上城，牢守而不下。
楚王大怒。城已破，诸城守者皆屠之。
此独以父子盲之故，得无乘城。
军罢围解，则父子俱视。
夫祸福之转而相生，其变难见也。
近塞上之人有善术者，马无故亡而入胡。人皆吊之。
其父曰： 此何遽不为福乎？ 
居数月，其马将胡骏马而归。
人皆贺之。
其父曰： 此何遽不能为祸乎？ 
家富良马，其子好骑，堕而折其髀。
人皆吊之。
其父曰： 此何遽不为福乎？ 
居一年，胡人大入塞，丁壮者引弦而战，近塞之人，死者十九，此独以跛之故，父子相保。
故福之为祸，祸之为福，化不可极，深不可测也。
或直于辞而不害于事者，或亏于耳以忤于心，而合于实者。
高阳魋将为室，问匠人。
匠人对曰： 未可也。木尚生，加涂其上，必将挠。
以生材任重涂，今虽成，后必败。 高阳魋曰： 不然。
夫木枯则益劲，涂干则益轻，以劲材任轻涂，今虽恶，后必善。 
匠人穷于辞，无以对。
受令而为室。
其始成，竘然善也，而后果败。此所谓直于辞而不可用者也。
何谓亏于耳、忤于心而合于实？
靖郭君将城薛，宾客多止之，弗听。
靖郭君谓谒者曰： 无为宾通言。 
齐人有请见者，曰： 臣请道三言而已。过三言，请烹。 
靖郭君闻而见之。
宾趋而进，再拜而兴。因称曰： 海大鱼。 
则反走。
靖郭君止之曰： 愿闻其说。 
宾曰： 臣不敢以死为熙。 
靖郭君曰： 先生不远道而至此，为寡人称之。 
宾曰： 海大鱼，网弗能止也，钓弗能牵也。
荡而失水，则蝼蚁皆得志焉。
今夫齐，君之渊也。君失齐，则薛能自存乎？ 
靖郭君曰： 善！ 
乃止不城薛。
此所谓亏于耳、忤于心而得事实者也。
以 无城薛 止城薛，其于以行说，乃不若 海大鱼 。
故物或远之而近，或近之而远。或说听计当而身疏，或言不用、计不行而益亲。
何以明之？
三国伐齐，围平陆，括子以报于牛子曰： 三国之地，不接于我，逾邻国而围平陆，利不足贪也。
然则求名于我也。请以齐侯住。 
牛子以为善。
括子出，无害子入。
牛子以括子言告无害子。
无害子曰： 异乎臣之所闻。 
牛子曰： 国危而不安，患结而不解。
何谓贵智？ 无害子曰： 臣闻之，有裂壤土以安社稷者，闻杀身破家以存其国者，不闻出其君以为封疆者。 
牛子不听无害子之言，而用括子之计，三国之兵罢，而平陆之地存。
自此之后，括子日以疏，无害子日以进。
故谋患而患解，图国而国存，括子之智得矣。无害子之虑无中于策，谋无益于国，然而心调于君，有义行也。
今人待冠而饰首，待履而行地。冠履之于人也，寒不能暖，风不能障，暴不能蔽也。
然而冠冠履履者，其所自托者然也。夫咎犯战胜城濮，而雍季无尺寸之功，然而雍季先赏而咎犯后存者，其言有贵者也。故义者，天下之所赏也。百言百当，不如择趋而审行也。
或无功而先举，或有功而后赏。
何以明之？
昔晋文公将与楚战城濮，问于咎犯曰： 为奈何？ 
咎犯曰： 仁义之事，君子不厌忠信；战陈之事，不厌诈伪。
君其诈之而已矣。 
辞咎犯，问雍季。雍季对曰： 焚林而猎，愈多得兽，后必无兽。以诈伪遇人，虽愈利，后无复。
君其正之而已矣。 
于是不听雍季之计，而用咎犯之谋。与楚人战，大破之。
还归赏有功者，先雍季而后咎犯。
左右曰： 城濮之战，咎犯之谋也，君行赏先雍季何也？ 
文公曰： 咎犯之言，一时之权也；雍季之言，万世之利也。吾岂可以先一时之权，而后万世之利哉？ 
智伯率韩、魏二国伐赵。围晋阳，决晋水而灌之。城下缘木而处，县釜而炊。
襄子谓张孟谈曰： 城中力已尽，粮食匮乏，大夫病，为之奈何？ 
张孟谈曰： 亡不能存，危不能安，无为贵智士。
臣请试潜行，见韩、魏之君而约之。 
乃见韩、魏之君，说之曰： 臣闻之，唇亡而齿寒。
今智伯率二君而伐赵，赵将亡矣。
赵亡则君之次矣。
及今而不图之，祸将及二君！ 
二君曰： 智伯之为人也，粗中而少亲，我谋而泄，事必败，为之奈何？ 
张孟谈曰： 言出君之口，入臣之耳，人孰知之者乎？
且同情相成，同利相死。
君其图之。 
二君乃与张孟谈阴谋，与之期。
张孟谈乃报襄子。
至其日之夜，赵氏将杀其守堤之吏，决水灌智伯。智伯军救水而乱。
朝、魏翼而击之，襄子将卒犯其前，大败智伯军，杀其身而三分其国。
襄子乃赏有功者，而高赫为赏首。
群臣请曰： 晋阳之存，张孟谈之功也。
而赫为赏首，何也？ 
襄子曰： 晋阳之围也，寡人国家危，社稷殆。群臣无不有骄侮之心者，唯赫不失君臣之礼，吾是以先之。 
由此观之，义者，人之大本也，虽有战胜存亡之功，不如行义之隆。
故君子曰： 美言可以市尊，美行可以加人。 
或有罪而可赏也，或有功而可罪也。
西门豹治邺，廪无积粟，府无储钱，库无甲兵，官无计会，人数言其过于文侯。
文侯身行其县，果若人言。
文侯曰： 翟璜任子治邺，而大乱。
子能道则可，不能，将加诛于子！ 
西门豹曰： 臣闻王主富民，霸主富武，亡国富库。
今王欲为霸王者也，臣故稸积于民。
君以为不然，臣请升城鼓之，甲兵粟米，可立具也。 
于是乃升城而鼓之。一鼓，民被甲括矢，操兵弩而出；再鼓，负辇粟而至。文侯曰： 罢之。 
西门豹曰： 与民约信，非一日之积也。
一举而欺之，后不可复用也。
燕常侵魏入城，臣请北击之，以复侵地。 
遂举兵击燕，复地而后反。
此有罪而可赏者也。
解扁为东封，上计而入三倍。有司请赏之。
文侯曰： 吾土地非益广也，人民非益众也，入何以三倍？ 
对曰： 以冬伐木而积之，于春浮之河而鬻之。 
文侯曰： 民春以力耕，暑以强耘，秋以收敛，冬间无事，以伐林而积之，负轭而浮之河。
是用民不得休息也，民以敝矣。虽有三倍之入，将焉用之！ 
此有功而可罪者也。
贤主不苟得，忠臣不苟利。
何以明之？
中行穆伯攻鼓，弗能下。
餽闻伦曰： 鼓之啬夫，闻伦知之。
请无罢武大夫，而鼓可得也。 
穆伯弗应。
左右曰： 不折一戟，不伤一卒，而鼓可得也。君奚为弗使？ 穆伯曰： 闻伦为人，佞而不仁。
若使闻伦下之，吾可以勿赏乎？
若赏之，是赏佞人。佞人得志，是使晋国之武，舍仁而从佞。
虽得鼓，将何所用之！ 
攻城者，欲以广地也，得地不取者，见其本而知其末也。
秦穆公使孟盟举兵袭郑。
过周以东。
郑之贾人弦高、蹇他相与谋曰： 师行数千里，数绝诸侯之地，其势必袭郑。
凡袭国者，以为无备也。
今示以知其情，必不敢进。 
乃矫郑伯之命，以十二牛劳之。
三率相与谋曰： 凡袭人者，以为弗知。
今已知之矣。守备必固，进必无功。 
乃还师而反。
晋先轸举兵击之，大破之殽。
郑伯乃以存国之功赏弦高，弦高辞之曰： 诞而得赏，则郑国之信废矣。
为国而无信，是俗败也，赏一人而败国俗，仁者弗为也。
以不信得厚赏，义者弗为也。 遂以其属徙东夷，终身不反。
故仁者不以欲伤生，知者不以利害义。
圣人之思修，愚人之思叕。
忠臣者务崇君之德，谄臣者务广君之地。
何以明之？
陈夏徵舒弑其君，楚庄王伐之，陈人听令。
庄王以讨有罪，遣卒戍陈，大夫毕贺。
申叔时使于齐，反还而不贺。庄王曰： 陈为无道，寡人起九军以讨之。
征暴乱，诛罪人，君臣皆贺，而子独不贺，何也？ 
申叔时曰： 牵牛蹊人之田，田主杀其人而夺之牛，罪则有之，罚亦重矣。
今君王以陈为无道，兴兵而攻，因以诛罪人，遣人戍陈。
诸侯闻之，以王为非诛罪人也，贪陈国也。盖闻君子不弃义以取利。 
王曰： 善 。
乃罢陈之戍，立陈之后。
诸侯闻之，皆朝于楚。
此务崇君之德者也。
张武为智伯谋曰： 晋六将军，中行文子最弱，而上下离心，可伐以广地。 
于是伐范、中行；灭之矣，又教智伯求地于韩、魏、赵。
朝、魏裂地而授之，赵氏不与，乃率韩、魏而伐赵，围晋阳三年，三国阴谋同计，以击智氏，遂灭之。
此务为君广地者也。
夫为君崇德者霸，为君广地者灭。
故千乘之国，行文德者王，汤、武是也；万乘之国，好广地者亡，智伯是也。
非其事者勿仞也，非其名者勿就也。
无故有显名者勿处也，无功而富贵者勿居也。
夫就人之名者废，仞人之事者败，无功而大利者后将为害。
譬犹缘高木而望四方也，虽愉乐哉，然而疾风至，未尝不恐也。
患及身，然后忧之，六骥追之，弗能及也。
是故忠臣事君也，计功而受赏，不为苟得；积力而受官，不贪爵禄。
其所能者，受之勿辞也；其所不能者，与之勿喜也。
辞所能则匿，欲所不能则惑。辞所不能而受所能，则得无损堕之势，而无不胜之任矣。
昔者智伯骄，伐范、中行而克之，又劫韩、魏之君而割其地，尚以为未足，遂兴兵伐赵。
韩、魏反之，军败晋阳之下，身死高梁之东，头为饮器，国分为三，为天下笑。
此不知足之祸也。
老子曰： 知足不辱，知止不殆，可以修久。 
此之谓也。
或誉人而适足以败之，或毁人而乃反以成之。
何以知其然也？
费无忌复于荆平王曰： 晋之所以霸者，近诸夏也；而荆之所以不能与之争者，以其僻远也。
楚王若欲从诸侯，不若大城城父，而令太子建守焉，以来北方，王自收其南，是得天下也。 
楚王悦之，因命太子建守城父，命伍子奢傅之。
居一年，伍子奢游人于王侧，言太子建甚仁且勇，能得民心。
王以告费无忌，无忌曰： 臣固闻之，太子内抚百姓，外约诸侯。齐、晋又辅之，将以害楚，其事已构矣。 
王曰： 为我太子，又尚何求？ 
曰： 以秦女之事怨王。 
王因杀太子建而诛伍子奢，此所谓见誉而为祸者也。
何谓毁人而反利之？
唐子短陈骈子于齐威王，威王欲杀之，陈骈子与其属出亡奔薛。
孟尝君闻之，使人以车迎之，至而养以刍豢黍粱五味之膳，日三至，冬日被裘罽，夏日服絺纻，出则乘牢车，驾良马。
孟尝君问之曰： 夫子生于齐，长于齐，夫子亦何思于齐？ 
对曰： 臣思夫唐子者。 
孟尝君曰： 唐子者，非短子者邪？ 
曰： 是也。 孟尝君曰： 子何为思之？ 
对曰： 臣之处于齐也，粝粢之饭，藜藿之羹，冬日则寒冻，夏日则暑伤。
自唐子之短臣也，以身归君，食刍豢，饭黍粱，服轻暖，乘牢良，臣故思之。 
此谓毁人而反利之者也。
是故毁誉之言，不可不审也。
或贪生而反死，或轻死而得生，或徐行而反疾。
何以知其然也？
鲁人有为父报仇于齐者，刳其腹而见其心，坐而正冠，起而更衣，徐行而出门，上车而步马，颜色不变。
其御欲驱，抚而止之曰： 今日为父报雠，以出死，非为生也。
今事已成矣，又何去之！ 
追者曰： 此有节行之人，不可杀也。 
解围而去之。
使被衣不暇带，冠不及正，蒲伏而走，上车而驰，必不能自免于千步之中矣。
今坐而正冠，起而更衣，徐行而出门，上车而步马，颜色不变，此众人所以为必死也，而乃反以得活。
此所谓徐而驰，迟于步也。
夫走者，人之所以为疾也；步者，人之所以为迟也。
今反乃以人之所为迟者反为疾，明于分也。
有知徐之为疾，迟之为速者，则几于道矣。
故黄帝亡其玄珠，使离朱、捷剟索之，而弗能得之也。于是使忽怳，而后能得之。
圣人敬小慎微，动不失时。
百射重戒，祸乃不滋。
计福勿及，虑祸过之。同日被霜，蔽者不伤。愚者有备，与知者同功。
夫爝火在缥烟之中也，一指所能息也；唐漏若鼷穴，一抔之所能塞也。
及至火之燔孟诸而炎云台，水决九江而渐荆州，虽起三军之众，弗能救也。
夫积爱成福，积怨成祸。若痈疽之必溃也，所浼者必多矣。
诸御鞅复于简公曰： 陈成常、宰予二子者，甚相憎也。臣恐其构难而危国也。
君不如去一人。 
简公不听。
居无几何，陈成常果攻宰予于庭中，而弑简公于朝。
此不知敬小之所生也。
鲁季氏郈氏斗鸡，郈氏介其鸡，而季氏为之金距。
季氏之鸡不胜。季平子怒，因侵郈氏之宫而筑之。
郈昭伯怒，伤之鲁昭公曰： 祷于襄公之庙，舞者二人而已，其余尽舞于季氏。
季氏之无道无上，久矣。弗诛，必危社稷！ 公以告子家驹。
子家驹曰： 季氏之得众，三家为一。其德厚，其威强，君胡得之！ 
昭公弗听，使郈昭伯将卒以攻之。
仲孙氏、叔孙氏相与谋曰： 无季氏，死亡无日矣。 
遂兴兵以救之。
郈昭伯不胜而死，鲁昭公出奔齐。
故祸之所从生者，始于鸡定；及其大也，至于亡社稷。
故蔡女荡舟，齐师大侵楚。
两人构怨，廷杀宰予，简公遇杀，身死无后，陈氏代之，齐乃无吕。
两家斗鸡，季氏金距，郈公作难，鲁昭公出走。
故师之所处，生以棘楚，祸生而不蚤灭，若火之得燥，水之得湿，浸而益大。
痈疽发于指，其痛遍于体。故蠹啄剖梁柱，蚊虻走牛羊，此之谓也。
人皆务于救患之备，而莫能知使患无生。
夫使患无生，易于救患而莫能加务焉，则未可与言术也。
晋公子重耳过曹，曹君欲见其骿肋，使之袒而捕鱼。
厘负羁止之曰： 公子非常也。从者三人，皆霸王之佐也。
遇之无礼，必为国忧。 
君弗听。
重耳反国，起师而伐曹，遂灭之。
身死人手，社稷为墟。祸生于袒而捕鱼，齐、楚欲救曹，不能存也。
听厘负羁之言，则无亡患矣。
今不务使患无生，患生而救之，虽有圣知，弗能为谋耳。
患祸之所由来者，万端无方。
是故圣人深居以避辱，静安以待时。
小人不知祸福之门户，妄动而絓罗网，虽曲为之备，何足以全其身！
譬犹失火而凿池，被裘而用箑也。
且唐有万穴，塞其一，鱼何遽无由出？
室有百户，闭其一，盗何遽无从入。
夫墙之坏也于隙，剑之折必有齿。
圣人见之密，故万物莫能伤也。
太宰子朱待饭于令尹子国。令尹子国啜羹而热，投卮浆而沃之。
明日，太宰子朱辞官而归。
其仆曰： 楚太宰未易得也，辞官去之，何也？ 
子朱曰： 令尹轻行而简礼，其辱人不难。 
明年，伏郎尹而笞之三百。
夫仕者先避之，见终始微矣。
夫鸿鹄之未孚于卵也，一指蔑之，则靡而无形矣；及至其筋骨之已就，而羽翮之既成也，则奋翼挥羽慧，凌乎浮云，背负青天，膺摩赤霄，翱翔乎忽荒之上，析惕乎虹霓之间。虽有劲弩利矰微缴，蒲且子之巧，亦弗能加也。
江水之始出于岷山也，可扌搴衣而越也，及至乎下洞庭，骛石城，经丹徒，起波涛，舟杭一日不能济也。
是故圣人者，常从事于无形之外，而不留思尽虑于成事之内。是故患祸弗能伤也。
人或问孔子曰： 颜回何如人也？ 
曰： 仁人也。
丘弗如也。  子贡何如人也？ 
曰： 辩人也。
丘弗如也。 
 子路何如人也？ 
曰： 勇人也。丘弗如也。 宾曰： 三人皆贤夫子，而为夫子役。
何也？ 孔子曰： 丘能仁且忍，辩且讷，勇且怯。
以三子之能，易丘一道，丘弗为也。 
孔子知所施之也。
秦牛缺径于山中，而遇盗。夺之车马，解其橐笥，拖其衣被，盗还反顾之，无惧色忧志，驩然有以处得也。
盗遂问之曰： 吾夺子财货，劫子以刀，而志不动，何也？ 
秦牛缺曰： 车马所以载身也，衣服所以掩形也，圣人不以所养害其养。 
盗相视而笑曰： 夫不以欲伤生，不以利累形者，世之圣人也。
以此而见王者，必且以我为事也。 
还反杀之。
此能以知知矣，而未能以知不知也。能勇于敢，而未能勇于不敢也。
凡有道者，应卒而不乏，遭难而能免，故天下贵之。
今知所以自行也，而未知所以为人行也。
其所论未之究者也。人能由昭昭于冥冥，则几于道矣。《诗》曰： 人亦有言，无哲不愚。 
此之谓也。
事或为之，适足以败之；或备之，适足以致之。
何以知其然也？
秦皇挟录图，见其传曰： 亡秦者，胡也。 
因发卒五十万，使蒙公、杨翁子将，筑修城。
西属流沙，北击辽水，东结朝鲜，中国内郡挽车而饷之。
又利越之犀角、象齿、翡翠、珠玑，乃使尉屠睢发卒五十万，为五军，一军塞镡城之岭，一军守九疑之塞，一军处番禺之都，一军守南野之界，一军结余干之水。
三年不解甲驰弩，使临禄无以转饷。
又以卒凿渠而通粮道，以与越人战，杀西呕君译吁宋。
而越人皆入丛薄中，与禽兽处，莫肯为秦虏。
相置桀骏以为将，而夜攻秦人，大破之。
杀尉屠睢，伏尸流血数十万，乃发谪戍以备之。当此之时，男子不得修农亩，妇人不得剡麻考缕，羸弱服格于道，大夫箕会于衢，病者不得养，死者不得葬。
于是陈胜起于大泽，奋臂大呼，天下席卷，而至于戏。
刘、项兴义兵随，而定若折槁振落，遂失天下。
祸在备胡而利越也。欲知筑修城以备亡，不知筑修城之所以亡也。发谪戍以备越，而不知难之从中发也。
夫鹊先识岁之多风也，去高木而巢扶枝，大人过之则控■，婴儿过之则挑其卵；知备远难而忘近患。
故秦之设备也，鸟鹊之智也。
或争而反强之，或听从而反止之。
何以知其然也？
鲁哀公欲西益宅，史争之，以为西益宅不祥。哀公作色而怒。左右数谏不听。
乃以问其傅宰折睢，曰： 吾欲益宅，而史以为不祥。子以为何如？ 
宰折睢曰： 天下有三不祥，西益宅不与焉。 
哀公大悦而喜。
顷，复问曰： 何谓三不祥？ 
对曰： 不行礼义，一不祥也；嗜欲无止，二不祥也；不听强谏，三不祥也。 
哀公默然深念，愤然自反，遂不西益宅。
夫史以争为可以止之，而不知不争而反取之也。
智者离路而得道，愚者守道而失路。
夫说之巧，于闭结无不解。非能闭结而尽解之也，不解不可解也。至乎以弗解解之者，可与及言论矣。
或明礼义、推体而不行，或解构妄言而反当。
何以明之？
孔子行游，马失，食农夫之稼，野人怒，取马而系之。
子贡往说之，卑辞而不能得也。
孔子曰： 夫以人之所不能听说人，譬以大牢享野兽，以《九韶》乐飞鸟也。
予之罪也，非彼人之过也。 
乃使马圉往说之。至，见野人曰： 予耕于东海，至于西海，吾马之失，安得不食子之苗？ 
野人大喜，解而与之。
说若此其无方也，而反行。事有所至，而巧不若拙。
故圣人量凿而正枘。
夫歌《采菱》，发《阳阿》，鄙人听之，不若此《延路》、《阳局》。非歌者拙也，听者异也。故交画不畅，连环不解，物之不通者，圣人不争也。
仁者，百姓之所慕也；义者，众庶之所高也。为人之所慕，行人之所高，此严父之所以教子，而忠臣之所以事君也。
然世或用之而身死国亡者，不同于时也。
昔徐偃王好行仁义，陆地之朝者三十二国。
王孙厉谓楚庄王曰： 王不伐徐，必反朝徐。 
王曰： 偃王，有道之君也，好行仁义，不可伐。 
王孙厉曰： 臣闻之，大之与小，强之与弱也，犹石之投卵，虎之啖豚，又何疑焉？
且夫为文而不能达其德，为武而不能任其力，乱莫大焉。 
楚王曰： 善 。
乃举兵而伐徐，遂灭之。
知仁义而不知世变者也。
申菽、杜茝，美人之所怀服也；及渐之于滫，则不能保其芳矣。
古者，五帝贵德，三王用义，五霸任力。
今取帝王之道，而施之五霸之世，是由乘骥逐人于榛薄，而蓑笠盘旋也。
今霜降而树谷，冰泮而求获，欲其食则难矣。
故《易》曰： 潜龙勿用 者，言时之不可以行也。
故 君子终日乾乾，夕惕若厉，无咎 。
终日乾乾，以阳动也；夕惕若厉，以阴息也。
因日以动，因夜以息，唯有道者能行之。
夫徐偃王为义而灭，燕子哙行仁而亡，哀公好儒而削，代君为墨而残。
灭亡削残，暴乱之所致也，而四君独以仁义儒墨而亡者，遭时之务异也。
非仁义儒墨不行，非其世而用之，则为之禽矣。
夫戟者，所以攻城也；镜者，所以照形也。
宫人得戟，则以刈葵；盲者得镜，则以盖卮。
不知所施之也。
故善鄙不同，诽誉在俗；趋舍不同，逆顺在君。
狂谲不受禄而诛，段干木辞相而显，所行同也，而利害异者，时使然也。
故圣人虽有其志，不遇其世，仅足以容身，何功名之可致也！
知天之所为，知人之所行，则有以任于世矣。
知天而不知人，则无以与俗交；知人而不知天，则无以与道游。
单豹倍世离俗，岩居谷饮，不衣丝麻，不食五谷，行年七十，犹有童子之颜色。
卒而遇饥虎，杀而食之。
张毅好恭，过宫室廊庙必趋，见门闾聚众必下，厮徒马圉，皆与伉礼。
然不终其寿，内热而死。
豹养其内而虎食其外，毅修其外而疾攻其内。
故直意适情，则坚强贼之；以身役物，则阴阳食之。
此皆载务而戏乎其调者也。
得道之士，外化而内不化，外化，所以入人也，内不化，所以全其身也。故内有一定之操，而外能诎伸、赢缩、卷舒，与物推移，故万举而不陷。
所以贵圣人者，以其能龙变也。
今扌卷扌卷然守一节，推一行，虽以毁碎灭沉，犹且弗易者，此察于小好，而塞于大道也。
赵宣孟活饥人于委桑之下，而天下称仁焉。荆亻次非犯河中之难，不失其守，而天下称勇焉。
是故见小行则可以论大体矣。
田子方见老马于道，喟然有志焉。
以问其御曰： 此何马也？ 
其御曰： 此故公家畜也。老疲而不为用，出而鬻之。 田子方曰： 少而贪其力，老而弃其身，仁者弗为也。 
束帛以赎之。
疲武闻之，知所以归心矣。
齐庄公出猎，有一虫举足将搏其轮，问其御曰： 此何虫也？ 
对曰： 此所谓螳螂者也。
其为虫也，知进而不知却，不量力而轻敌。 
庄公曰： 此为人而必为天下勇武矣。 
回车而避之。
勇武闻之，知所尽死矣。
故田子方隐一老马而魏国载之，齐庄公避一螳螂而勇武归之。
汤教祝网者，而四十国朝；文王葬死人之骸，而九夷归之；武王荫曷人于樾下，左拥而右扇之，而天下怀其德；越王勾践一决狱不辜，援龙渊而切其股，血流至足，以自罚也，而战武士必其死。
故圣人行之于小，则可以覆大矣；审之于近，则可以怀远矣。
孙叔敖决期思之水，而灌雩娄之野，庄王知其可以为令尹也。子发辩击剧而劳佚齐，楚国知其可以为兵主也。
此皆形于小微而通于大理者也。
圣人之举事，不加忧焉，察其所以而已矣。
今万人调钟，不能比之律；诚得知者，一人而足矣。
说者之论，亦犹此也。
夫车之所以能转千里者，以其要在三寸之辖。
夫劝人而弗能使也，禁人而弗能止也，其所由者非理也。
昔者，卫君朝于吴，吴王囚之，欲流之于海。
说者冠盖相望，而弗能止。
鲁君闻之，撤钟鼓之县，缟素而朝。
仲尼入见，曰： 君胡为有忧色？ 
鲁君曰： 诸侯无亲，以诸侯为亲；大夫无党，以大夫为党。
今卫君朝于吴王，吴王囚之，而欲流之于海，孰意卫君之仁义而遭此难也！
吾欲免之而不能，为奈何？ 
仲尼曰： 若欲免之，则请子贡行。 
鲁君召子贡，授之将军之印。
子贡辞曰： 贵无益于解患，在所由之道。 
敛躬而行，至于吴，见太宰嚭。
太宰嚭甚悦之，欲荐之于王。
子贡曰： 子不能行说于王，奈何吾因子也！ 
太宰嚭曰： 子焉知嚭之不能也？ 
子贡曰： 卫君之来也，卫国之半曰： 不若朝于晋。 
其半曰： 不若朝于吴。 
然卫君以为吴可以归骸骨也。
故束身以受命。今子受卫君而囚之，又欲流之于海，是赏言朝于晋者，而罚言朝于吴也。
且卫君之来也，诸侯皆以为蓍龟兆，今朝于吴而不利，则皆移心于晋矣。
子之欲成霸王之业，不亦难乎！ 
太宰嚭入，复之于王。王报出令于百官曰： 比十日，而卫君之礼不具者，死！ 
子贡可谓知所以说矣。
鲁哀公为室而大，公宣子谏曰： 室大，众与人处则哗，少与人处则悲。
愿公之适。 
公曰： 寡人闻命矣。 
筑室不辍。公宣子复见曰： 国小而室大。
百姓闻之，必怨吾君；诸侯闻之，必轻吾国。 
鲁君曰： 闻命矣。 
筑室不辍。
公宣子复见曰： 左昭而右穆，为大室以临二先君之庙，得无害于子乎？ 
公乃令罢役，除版而去之。
鲁君之欲为室，诚矣；公宣子止之，必矣。
然三说而一听者，其二者非其道也。
夫临河而钓，日入而不能得一鲦鱼者，非江河鱼不食也，所以饵之者非其欲也。
及至良工执竿，投而擐唇吻者，能以其所欲而钓者也。夫物无不可奈何，有人无奈何。铅之与丹，异类殊色，而可以为丹者，得其数也。
故繁称文辞，无益于说，审其所由而已矣。
物类之相摩，近而异门户者，众而难识也。
故或类之而非，或不类之而是；或若然而不然者，或不若然而然者。
谚曰： 鸢堕腐鼠，而虞氏以亡。 
何谓也？曰：虞氏，梁之大富人也。
家充盈殷富，金钱无量，财货无赀。
升高楼，临大路，设乐陈酒，积博其上。
游侠相随而行楼下，博上者射朋张，中反两而笑，飞鸢适堕其腐鼠而中游侠。
游侠相与言曰： 虞氏富乐之日久矣，而常有轻易人之志。吾不敢侵犯，而乃辱我以腐鼠。
如此不报，无以立务于天下。
请与公僇力一志，悉率徒属，而必以灭其家。 
此所谓类之而非者也。
何谓非类而是？
屈建告石乞曰： 白公胜将为乱。 
石乞曰： 不然。
白公胜卑身下士，不敢骄贤，其家无管龠之信，关楗之固。
大斗斛以出，轻斤两以内，而乃论之，以不宜也。 
屈建曰： 此乃所以反也。 
居三年，白公胜果为乱，杀令尹子椒、司马子期。
此所谓弗类而是者也。
何谓若然而不然？
子发为上蔡令，民有罪当刑，狱断论定，决于令尹前。
子发喟然有凄怆之心，罪人已刑而不忘其恩。
此其后，子发盘罪威王而出奔，刑者遂袭恩者，恩者逃之于城下之庐。
追者至，踹足而怒，曰： 子发视决吾罪而被吾刑，怨之憯于骨髓，使我得其肉而食之，其知厌乎！ 
追者以为然而不索其内，果活子发。
此所谓若然而不然者。
何谓不然而若然者？
昔越王勾践卑下吴王夫差，请身为臣，妻为妾，奉四时之祭祀，而入春秋之贡职，委社稷，效民力，隐居为蔽，而战为锋行。礼甚卑，辞其服，其离叛之心远矣。
然而甲卒三千人，以禽夫差于姑胥。
是故不可不察也。
