真君曰：所谓孝子，欲体亲心，当先立身。
立身之基，贵审其守。
无身之始，身于何始？
有身之后，身于何育？
有挟俱来，不可或昧。
当思在我，设处亲身，爱子之身，胜于己身，苦苦乳哺，望其萌芽，冀其成材，寸节肢体，日渐栽培，何一非亲。
身自劳苦，得有此身，亲爱我身，如是之切，保此亲身，岂不重大，守此亲身，尤当倍笃。
尊规合矩，如前所为，矜骄不形，淫佚不生，嗜欲必节。
父母之前，声不高厉，气不麤暴，神色温静，举止持祥，习久自然，身有光明，九灵三精，保其吉庆，三尸诸厌，亦化为善，凡有希求，悉称其愿，兢兢终身，保此亲体，无亏而归，是谓守身。
苟失其守，块然躯壳，有负父母，生而犹死，抑知人生。
体相完备，即有其神，每日在身，各有处所，一身运动，皆神所周。
神在脏腑，欲不可纵；神在四肢，刑不可受，纵欲犯刑，非伤即死。
凡有身者，所当守护，守真为上，守心次之，守形为下。
愚夫匹妇，无所作为，亦足保身，何尔聪明，奸为妄作，昧性忘身，沉溺欲海，全不省悟。
大罗天神，观见斯若，发大慈悲，降生圣人，以时救度。
惟兹圣人，躬先率孝，加检必谨，加恤必至，不忍斯人，堕厥亲身，一切栽持，遂其所守，种种孝顺，当身体物，体在一身，化在众生，畀兹凡有，同归于道，身居不动，肆应常普，如是守身，是为大孝。
即说偈曰：亲视子身重，常轻己身轻，人何仅负己，损身背吾亲，莫将至性躯，看作血肉形，今生受用者，夙世具灵根。
又说偈曰：一切本来相，受之自父母，谓身即亲身，人犹不之悟，谓亲即身是，重大不可误，完厥惺惺体，尽我所当务，无量大道身，圆满随处是。
又说偈曰：同此亲禀受，一般形体具，善哉孝子身，超出浮尘世，以兹不磨守，保炼中和气，真培金液形，元养玉符体，广大不可限，生初岂有异。
孝子金身咒：惟恐此光明孝子身，果是金刚不坏身，化成即在当身内，现出千千万亿身。
