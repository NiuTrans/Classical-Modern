◎外国三
○日本日本，古倭奴国。唐咸亨初，改日本，以近东海日出而名也。
地环海，惟东北限大山，有五畿、七道、三岛，共一百十五州，统五百八十七郡。
其小国数十，皆服属焉。
国小者百里，大不过五百里。户小者千，多不过一二万。
国主世以王为姓，群臣亦世官。
宋以前皆通中国，朝贡不绝，事具前史。
惟元世祖数遣使赵良弼招之不至，乃命忻都、范文虎等帅舟师十万征之，至五龙山遭暴风，军尽没。
后屡招不至，终元世未相通也。
明兴，高皇帝即位，方国珍、张士诚相继诛服。
诸豪亡命，往往纠岛人入寇山东滨海州县。
洪武二年三月，帝遣行人杨载诏谕其国，且诘以入寇之故，谓： 宜朝则来廷，不则修兵自固。
倘必为寇盗，即命将徂征耳，王其图之。 
日本王良怀不奉命，复寇山东，转掠温、台、明州旁海民，遂寇福建沿海郡。
三年三月又遣莱州府同知赵秩责让之，泛海至析木崖，入其境，守关者拒弗纳。
秩以书抵良怀，良怀延秩入。
谕以中国威德，而诏书有责其不臣语。
良怀曰： 吾国虽处扶桑东，未尝不慕中国。
惟蒙古与我等夷，乃欲臣妾我。
我先王不服，乃使其臣赵姓者訹我以好语，语未既，水军十万列海岸矣。
以天之灵，雷霆波涛，一时军尽覆。
今新天子帝中夏，天使亦赵姓，岂蒙古裔耶？
亦将訹我以好语而袭我也。 
自左右将兵之。
秩不为动，徐曰： 我大明天子神圣文武，非蒙古比，我亦非蒙古使者后。
能兵，兵我。 
良怀气沮，下堂延秩，礼遇甚优。
遣其僧祖来奉表称臣，贡马及方物，且送还明、台二郡被掠人口七十余，以四年十月至京。
太祖嘉之，宴赉其使者，念其俗佞佛，可以西方教诱之也，乃命僧祖阐、克勤等八人送使者还国，赐良怀《大统历》及文绮、纱罗。
是年掠温州。
五年寇海盐、氵敢浦，又寇福建海上诸郡。
六年以于显为总兵官，出海巡倭，倭寇莱、登。
祖阐等既至，为其国演教，其国人颇敬信。
而王则傲慢无礼，拘之二年，以七年五月还京。
倭寇胶州。
时良怀年少，有持明者，与之争立，国内乱。
是年七月，其大臣遣僧宣闻溪等赍书上中书省，贡马及方物，而无表。
帝命却之，仍赐其使者遣还。
未几，其别岛守臣氏久遣僧奉表来贡。
帝以无国王之命，且不奉正朔，亦却之，而赐其使者，命礼臣移牒，责以越分私贡之非。
又以频入寇掠，命中书移牒责之。
乃以九年四月，遣僧圭廷用等来贡，且谢罪。
帝恶其表词不诚，降诏戒谕，宴赉使者如制。
十二年来贡。
十三年复贡，无表，但持其征夷将军源义满奉丞相书，书辞又倨。
乃却其贡，遣使赍诏谯让。
十四年复来贡，帝再却之，命礼官移书责其王，并责其征夷将军，示以欲征之意。
良怀上言：
臣闻三皇立极，五帝禅宗，惟中华之有主，岂夷狄而无君。
乾坤浩荡，非一主之独权，宇宙宽洪，作诸邦以分守。
盖天下者，乃天下之天下，非一人之天下也。
臣居远弱之倭，褊小之国，城池不满六十，封疆不足三千，尚存知足之心。
陛下作中华之主，为万乘之君，城池数千余，封疆百万里，犹有不足之心，常起灭绝之意。
夫天发杀机，移星换宿。地发杀机，龙蛇走陆。人发杀机，天地反覆。
昔尧、舜有德，四海来宾。
汤、武施仁，八方奉贡。
臣闻天朝有兴战之策，小邦亦有御敌之图。
论文有孔、孟道德之文章，论武有孙、吴韬略之兵法。
又闻陛下选股肱之将，起精锐之师，来侵臣境。
水泽之地，山海之洲，自有其备，岂肯跪途而奉之乎？
顺之未必其生，逆之未必其死。
相逢贺兰山前，聊以博戏，臣何惧哉。
倘君胜臣负，且满上国之意。
设臣胜君负，反作小邦之差。
自古讲和为上，罢战为强，免生灵之涂炭，拯黎庶之艰辛。
特遣使臣，敬叩丹陛，惟上国图之。
帝得表愠甚，终鉴蒙古之辙，不加兵也。
十六年，倭寇金乡、平阳。
十九年遣使来贡，却之。
明年命江夏侯周德兴往福建滨海四郡，相视形势。
卫所城不当要害者移置之，民户三丁取一，以充戍卒，乃筑城一十六，增巡检司四十五，得卒万五千余人。
又命信国公汤和行视浙东、西诸郡，整饬海防，乃筑城五十九。
民户四丁以上者以一为戍卒，得五万八千七百余人，分戍诸卫，海防大饬。
闰六月命福建备海舟百艘，广东倍之，以九月会浙江捕倭，既而不行。
先是，胡惟庸谋逆，欲藉日本为助。乃厚结宁波卫指挥林贤，佯奏贤罪，谪居日本，令交通其君臣。
寻奏复贤职，遣使召之，密致书其王，借兵助己。
贤还，其王遣僧如瑶率兵卒四百余人，诈称入贡，且献巨烛，藏火药、刀剑其中。
既至，而惟庸已败，计不行。
帝亦未知其狡谋也。
越数年，其事始露，乃族贤，而怒日本特甚，决意绝之，专以防海为务。
然其时王子滕祐寿者，来入国学，帝犹善待之。
二十四年五月特授观察使，留之京师。
后著《祖训》，列不征之国十五，日本与焉。
自是，朝贡不至，而海上之警亦渐息。
成祖即位，遣使以登极诏谕其国。
永乐元年又遣左通政赵居任、行人张洪偕僧道成往。
将行，而其贡使已达宁波。
礼官李至刚奏： 故事，番使入中国，不得私携兵器鬻民。
宜敕所司核其舶，诸犯禁者悉籍送京师。 
帝曰： 外夷修贡，履险蹈危，来远，所费实多。
有所赍以助资斧，亦人情，岂可概拘以禁令。
至其兵器，亦准时直市之，毋阻向化。 
十月，使者至，上王源道义表及贡物。
帝厚礼之，遣官偕其使还，赉道义冠服、龟钮金章及锦绮、纱罗。
明年十一月来贺册立皇太子。
时对马、台岐诸岛贼掠滨海居民，因谕其王捕之。
王发兵尽歼其众，絷其魁二十人，以三年十一月献于朝，且修贡。
帝益嘉之，遣鸿胪寺少卿潘赐偕中官王进赐其王九章冕服及钱钞、锦绮加等，而还其所献之人，令其国自治之。
使者至宁波，尽置其人于甑，烝杀之。
明年正月又遣侍郎俞士吉赍玺书褒嘉，赐赉优渥。封其国之山为寿安镇国之山，御制碑文，立其上。
六月，使来谢，赐冕服。
五年、六年频入贡，且献所获海寇。
使还，请赐仁孝皇后所制《劝善》、《内训》二书，即命各给百本。
十一月再贡。
十二月，其国世子源义持遣使来告父丧，命中官周全往祭，赐谥恭献，且致赙。
又遣官赍敕，封义持为日本国王。
时海上复以倭警告，再遣官谕义持剿捕。
八年四月，义持遣使谢恩，寻献所获海寇，帝嘉之。
明年二月复遣王进赍敕褒赉，收市物货。
其君臣谋阻进不使归，进潜登舶，从他道遁还。
自是，久不贡。
是年，倭寇盘石。
十五年，倭寇松门、金乡、平阳。
有捕倭寇数十人至京者。廷臣请正法。
帝曰： 威之以刑，不若怀之以德，宜还之。 
乃命刑部员外郎吕渊等赍敕责让，令悔罪自新。
中华人被掠者，亦令送还。
明年四月，其王遣使随渊等来贡，谓： 海寇旁午，故贡使不能上达。
其无赖鼠窃者，实非臣所知。
愿贷罪，容其朝贡。 
帝以其词顺，许之，礼使者如故，然海寇犹不绝。
十七年，倭船入王家山岛，都督刘荣率精兵疾驰入望海埚。
贼数千人分乘二十舟，直抵马雄岛，进围望海埚。
荣发伏出战，奇兵断其归路。
贼奔樱桃园，荣合兵攻之，斩首七百四十二，生擒八百五十七。
召荣至京，封广宁伯。
自是，倭不敢窥辽东。
二十年，倭寇象山。
宣德七年正月，帝念四方蕃国皆来朝，独日本久不贡，命中官柴山往琉球，令其王转谕日本，赐之敕。
明年夏，王源义教遣使来。
帝报之，赉白金、彩币。
秋复至。
十年十月以英宗嗣位，遣使来贡。
正统元年二月，使者还，赉王及妃银币。
四月，工部言： 宣德间，日本诸国皆给信符勘合，今改元伊始，例当更给。 
从之。
四年五月，倭船四十艘连破台州桃渚、宁波大嵩二千户所，又陷昌国卫，大肆杀掠。
八年五月，寇海宁。
先是，洪熙时，黄岩民周来保、龙岩民钟普福困于徭役，叛入倭。
倭每来寇，为之乡导。
至是，导倭犯乐清，先登岸侦伺。
俄倭去，二人留村中丐食，被获，置极刑，枭其首于海上。
倭性黠，时载方物、戎器，出没海滨，得间则张其戎器而肆侵掠，不得则陈其方物而称朝贡，东南海滨患之。
景泰四年入贡，至临清，掠居民货。有指挥往诘，欧几死。
所司请执治，帝恐失远人心，不许。
先是，永乐初，诏日本十年一贡，人止二百，船止二艘，不得携军器，违者以寇论。
乃赐以二舟，为入贡用，后悉不如制。
宣德初，申定要约，人毋过三百，舟毋过三艘。
而倭人贪利，贡物外所携私物增十倍，例当给直。
礼官言： 宣德间所贡硫黄、苏木、刀扇、漆器之属，估时直给钱钞，或折支布帛，为数无多，然已大获利。
今若仍旧制，当给钱二十一万七千，银价如之。
宜大减其直，给银三万四千七百有奇。 
从之。
使臣不悦，请如旧制。
诏增钱万，犹以为少，求增赐物。
诏增布帛千五百，终怏怏去。
天顺初，其王源义政以前使臣获罪天朝，蒙恩宥，欲遣使谢罪而不敢自达，移书朝鲜王令转请，朝鲜以闻。
廷议敕朝鲜核实，令择老成识大体者充使，不得仍前肆扰，既而贡使亦不至。
成化四年夏，乃遣使贡马谢恩，礼之如制。
其通事三人，自言本宁波村民，幼为贼掠，市与日本，今请便道省祭，许之。戒其勿同使臣至家，引中国人下海。
十一月，使臣清启复来贡，伤人于市。
有司请治其罪，诏付清启，奏言犯法者当用本国之刑，容还国如法论治。且自服不能钤束之罪，帝俱赦之。
自是，使者益无忌。
十三年九月来贡，求《佛祖统纪》诸书，诏以《法苑珠林》赐之。
使者述其王意，请于常例外增赐，命赐钱五万贯。
二十年十一月复贡。
弘治九年三月，王源义高遣使来，还至济宁，其下复持刀杀人。
所司请罪之，诏自今止许五十人入都，余留舟次，严防禁焉。
十八年冬来贡，时武宗已即位，命如故事，铸金牌勘合给之。
正德四年冬来贡。
礼官言： 明年正月，大祀庆成宴。
朝鲜陪臣在展东第七班，日本向无例，请殿西第七班。 
从之。
礼官又言： 日本贡物向用舟三，今止一，所赐银币，宜如其舟之数。
且无表文，赐敕与否，请上裁。 
命所司移文答之。
五年春，其王源义澄遣使臣宋素卿来贡，时刘瑾窃柄，纳其黄金千两，赐飞鱼服，前所未有也。
素卿，鄞县朱氏子，名缟，幼习歌唱。
倭使见，悦之，而缟叔澄负其直，因以缟偿。
至是，充正使，至苏州，澄与相见。
后事觉，法当死，刘瑾庇之，谓澄已自首，并获免。
七年，义澄使复来贡，浙江守臣言： 今畿辅、山东盗充斥，恐使臣遇之为所掠，请以贡物贮浙江官库，收其表文送京师。 
礼官会兵部议，请令南京守备官即所在宴赉，遣归，附进方物，皆予全直，毋阻远人向化心。
从之。
嘉靖二年五月，其贡使宗设抵宁波。
未几，素卿偕瑞佐复至，互争真伪。
素卿贿市舶大监赖恩，宴时坐素卿于宗设上，船后至又先为验发。
宗设怒，与之斗，杀瑞佐，焚其舟，追素卿至绍兴城下，素卿窜匿他所免。
凶党还宁波，所过焚掠，执指挥袁琎，夺船出海。
都指挥刘锦追至海上，战没。
巡按御史欧珠以闻，且言： 据素卿状，西海路多罗氏义兴者，向属日本统辖，无入贡例。
因贡道必经西海，正德朝勘合为所夺。
我不得已，以弘治朝勘合，由南海路起程，比至宁波，因诘其伪，致启衅。 
章下礼部，部议： 素卿言未可信，不宜听入朝。
但衅起宗设，素卿之党被杀者多，其前虽有投番罪，已经先朝宥赦，毋容问。
惟宣谕素卿还国，移咨其王，令察勘合有无，行究治。 
帝已报可，御史熊兰、给事张翀交章言： 素卿罪重不可贷，请并治赖恩及海道副使张芹、分守参政朱鸣阳、分巡副使许完、都指挥张浩。
闭关绝贡，振中国之威，寝狡寇之计。 
事方议行，会宗设党中林、望古多罗逸出之舟，为暴风飘至朝鲜。
朝鲜人击斩三十级，生擒二贼以献。
给事中夏言因请逮赴浙江，会所司与素卿杂治，因遣给事中刘稍、御史王道往。
至四年，狱成，素卿及中林、望古多罗并论死，系狱。
久之，皆瘐死。
时有琉球使臣郑绳归国，命传谕日本以擒献宗设，还袁琎及海滨被掠之人，否则闭关绝贡，徐议征讨。
九年，琉球使臣蔡瀚者，道经日本，其王源义晴附表言： 向因本国多事，干戈梗道。正德勘合不达东都，以故素卿捧弘治勘合行，乞贷遣。
望并赐新勘合、金印，修贡如常。 
礼官验其文，无印篆，言： 倭谲诈难信，宜敕琉球王传谕，仍遵前命。 
十八年七月，义晴贡使至宁波，守臣以闻。
时不通贡者已十七年，敕巡按御史督同三司官核，果诚心效顺，如制遣送，否则却回，且严居民交通之禁。
明年二月，贡使硕鼎等至京申前请，乞赐嘉靖新勘合，还素卿及原留贡物。
部议： 勘合不可遽给，务缴旧易新。
贡期限十年，人不过百，舟不过三，余不可许。 
诏如议。
二十三年七月复来贡，未及期，且无表文。
部臣谓不当纳，却之。
其人利互市，留海滨不去。
巡按御史高节请治沿海文武将吏罪，严禁奸豪交通，得旨允行。
而内地诸奸利其交易，多为之囊橐，终不能尽绝。
二十六年六月，巡按御史杨九泽言： 浙江宁、绍、台、温皆滨海，界连福建福、兴、漳、泉诸郡，有倭患，虽设卫所城池及巡海副使、备倭都指挥，但海寇出没无常，两地官弁不能通摄，制御为难。
请如往例，特遣巡视重臣，尽统海滨诸郡，庶事权归一，威令易行。 
廷议称善，乃命副都御史朱纨巡抚浙江兼制福、兴、漳、泉、建宁五府军事。
未几，其王义晴遣使周良等先期来贡，用舟四，人六百，泊于海外，以待明年贡期。
守臣沮之，则以风为解。
十一月事闻，帝以先期非制，且人船越额，敕守臣勒回。
十二月，倭贼犯宁、台二郡，大肆杀掠，二郡将吏并获罪。
明年六月，周良复求贡，纨以闻。
礼部言： 日本贡期及舟与人数虽违制，第表辞恭顺，去贡期亦不远，若概加拒绝，则航海之劳可悯，若稍务含容，则宗设、素卿之事可鉴。
宜敕纨循十八年例，起送五十人，余留嘉宾馆，量加犒赏，谕令归国。
若互市防守事，宜在纨善处之。 
报可。纨力言五十人过少，乃令百人赴都。
部议但赏百人，余罢勿赏。
良诉贡舟高大。势须五百人。
中国商舶入海，往往藏匿岛中为寇，故增一舟防寇，非敢违制。
部议量增其赏，且谓： 百人之制，彼国势难遵行，宜相其贡舟大小，以施禁令。 
从之。
日本故有孝、武两朝勘合几二百道，使臣前此入贡请易新者，而令缴其旧。
至是良持弘治勘合十五道，言其余为素卿子所窃，捕之不获。
正德勘合留十五道为信，而以四十道来还。
部议令异时悉缴旧，乃许易新，亦报可。
当是时，日本王虽入贡，其各岛诸倭岁常侵掠，滨海奸民又往往勾之。
纨乃严为申禁，获交通者，不俟命辄以便宜斩之。
由是，浙、闽大姓素为倭内主者，失利而怨。
纨又数腾疏于朝，显言大姓通倭状，以故闽、浙人皆恶之，而闽尤甚。
巡按御史周亮，闽产也，上疏诋纨，请改巡抚为巡视，以杀其权。
其党在朝者左右之，竟如其请。
又夺纨官。罗织其擅杀罪，纨自杀。
自是不置巡抚者四年，海禁复弛，乱益滋甚。
祖制，浙江设市舶提举司，以中官主之，驻宁波。
海舶至则平其直，制驭之权在上。
及世宗，尽撤天下镇守中官，并撤市舶，而滨海奸人遂操其利。
初市犹商主之，及严通番之禁，遂移之贵官家，负其直者愈甚。
索之急，则以危言吓之，或又以好言绐之，谓我终不负若直。
倭丧其赀不得返，已大恨，而大奸若汪直、徐海、陈东、麻叶辈素窟其中，以内地不得逞，悉逸海岛为主谋。
倭听指挥，诱之入寇。
海中巨盗，遂袭倭服饰、旂号，并分艘掠内地，无不大利，故倭患日剧，于是廷议复设巡抚。
三十一年七月以佥都御史王忬任之，而势已不可扑灭。
明初，沿海要地建卫所，设战船，董以都司、巡视、副使等官，控制周密。
迨承平久，船敝伍虚。
及遇警，乃募渔船以资哨守。
兵非素练，船非专业，见寇舶至，辄望风逃匿，而上又无统率御之。
以故贼帆所指，无不残破。
三十二年三月，汪直勾诸倭大举入寇，连舰数百，蔽海而至。
浙东、西，江南、北，滨海数千里，同时告警。
破昌国卫。
四月犯太仓，破上海县，掠江阴，攻乍浦。
八月劫金山卫，犯崇明及常熟、嘉定。
三十三年正月自太仓掠苏州，攻松江，复趋江北，薄通、泰。
四月陷嘉善，破崇明，复薄苏州，入崇德县。
六月由吴江掠嘉兴，还屯柘林。
纵横来往，若入无人之境，忬亦不能有所为。
未几，忬改抚大同，以李天宠代，又命兵部尚书张经总督军务。
乃大征兵四方，协力进剿。
是时，倭以川沙洼、柘林为巢，抄掠四出。
明年正月，贼夺舟犯乍浦、海宁，陷崇德，转掠塘栖、新市、横塘、双林等处，攻德清县。
五月复合新倭，突犯嘉兴，至王江泾，乃为经击斩千九百余级，余奔柘林。
其他倭复掠苏州境，延及江阴、无锡，出入太湖。
大抵真倭十之三，从倭者十之七。
倭战则驱其所掠之人为军锋，法严，人皆致死，而官军素懦怯，所至溃奔。
帝乃遣工部侍郎赵文华督察军情。
文华颠倒功罪，诸军益解体。
经、天宠并被逮，代以周珫、胡宗宪。
逾月，珫罢，代以杨宜。
时贼势蔓延，江浙无不蹂躏。
新倭来益众，益肆毒。
每自焚其舟，登岸劫掠。
自杭州北新关西剽淳安，突徽州歙县，至绩溪、旌德，过泾县，趋南陵，遂达芜湖。
烧南岸，奔太平府，犯江宁镇，径侵南京。
倭红衣黄盖，率众犯大安德门，及夹冈，乃趋秣陵关而去，由溧水流劫溧阳、宜兴。
闻官兵自太湖出，遂越武进，抵无锡，驻惠山。
一昼夜奔百八十余里，抵浒墅。
为官军所围，追及于杨林桥，歼之。是役也，贼不过六七十人，而经行数千里，杀戮战伤者几四千人，历八十余日始灭，此三十四年九月事也。
应天巡抚曹邦辅以捷闻，文华忌其功。
以倭之巢于陶宅也，乃大集浙、直兵，与宗宪亲将之。
又约邦辅合剿，分道并进，营于松江之甎桥。
倭悉锐来冲，遂大败，文华气夺，贼益炽。
十月，倭自乐清登岸，流劫黄岩、仙居、奉化、余姚、上虞，被杀掳者无算。
至〈山乘〉县乃歼之，亦不满二百人，顾深入三府，历五十日始平。
其先一枝自山东日照流劫东安卫，至淮安、赣榆、沭阳、桃源，至清河阻雨，为徐、邳官兵所歼，亦不过数十人，流害千里，杀戮千余，其悍如此。
而文华自甎桥之败，见倭寇势甚，其自柘林移于周浦，与泊于川沙旧巢及嘉定高桥者自如，他侵犯者无虚日，文华乃以寇息请还朝。
明年二月，罢宜，代以宗宪，以阮鹗巡抚浙江。
于是宗宪乃请遣使谕日本国王，禁戢岛寇，招还通番奸商，许立功免罪。
既得旨，遂遣宁波诸生蒋洲、陈可愿往。
及是，可愿还，言至其国五岛，遇汪直、毛海峰，谓日本内乱，王与其相俱死，诸岛不相统摄，须遍谕乃可杜其入犯。
又言，有萨摩洲者，虽已扬帆入寇，非其本心，乞通贡互市，愿杀贼自效。
乃留洲传谕各岛，而送可愿还。
宗宪以闻，兵部言： 直等本编民，既称效顺，即当释兵。
乃绝不言及，第求开市通贡，隐若属国然，其奸叵测。
宜令督臣振扬国威，严加备御。
移檄直等，俾剿除舟山诸贼巢以自明。
果海疆廓清，自有恩赉。 
从之。
时两浙皆被倭，而慈溪焚杀独惨，余姚次之。
浙西柘林、乍浦、乌镇、皂林间，皆为贼巢，前后至者二万余人，命宗宪亟图方略。
七月，宗宪言： 贼首毛海峰自陈可愿还，一败倭寇于舟山，再败之沥表，又遣其党招谕各岛，相率效顺，乞加重赏。 
部令宗宪以便宜行。
当是时，徐海、陈东、麻叶，方连兵攻围桐乡，宗宪设计间之，海遂擒东、叶以降，尽歼其余众于乍浦。
未几，复蹴海于梁庄，海亦授首，余党尽灭。
江南、浙西诸寇略平，而江北倭则犯丹阳及掠瓜洲，烧漕艘者明春复犯如皋、海门，攻通州，掠扬州、高耶，入宝应，遂侵淮安府，集于庙湾，逾年乃克。
其浙东之倭则盘踞于舟山，亦先后为官军所袭。
先是，蒋洲宣谕诸岛，至丰后被留，令僧人往山口等岛传谕禁戢。
于是山口都督源义长具咨送还被掠人口，而咨乃用国王印。
丰后太守源义镇遣僧德阳等具方物，奉表谢罪，请颁勘合修贡，送洲还。
前杨宜所遣郑舜功出海哨探者，行至丰后岛，岛主亦遣僧清授附舟来谢罪，言前后侵犯，皆中国奸商潜引诸岛夷众，义镇等实不知。
于是宗宪疏陈其事，言： 洲奉使二年，止历丰后、山口二岛，或有贡物而无印信勘合，或有印信而无国王名称，皆违朝典。
然彼既以贡来，又送还被掠人口，实有畏罪乞恩意。
宜礼遣其使，令传谕义镇、义长，转谕日本王，擒献倡乱诸渠，及中国奸宄，方许通贡。 
诏可。
汪直之踞海岛也，与其党王滶、叶宗满、谢和、王清溪等，各挟倭寇为雄。
朝廷至悬伯爵、万金之赏以购之，迄不能致。
及是，内地官军颇有备，倭虽横，亦多被剿戮，有全岛无一人归者，往往怨直，直渐不自安。
宗宪与直同郡，馆直母与其妻孥于杭州，遣蒋洲赍其家书招之。
直知家属固无恙，颇心动。
义镇等以中国许互市，亦喜。乃装巨舟，遣其属善妙等四十余人随直等来贡市，于三十六年十月初，抵舟山之岑港。
将吏以为入寇也，陈兵备。
直乃遣王滶入见宗宪，谓： 我以好来，何故陈兵待我？ 
滶即毛海峰，直养子也。
宗宪慰劳甚至，指心誓无他。
俄善妙等见副将卢镗于舟山，镗令擒直以献。
语泄，直益疑。
宗宪开谕百方，直终不信，曰： 果尔，可遣滶出，吾当入见。 
宗宪立遣之。
直又邀一贵官为质，即命指挥夏正往。
直以为信，遂与宗满、清溪偕来。
宗宪大喜，礼接之甚厚，令谒巡按御史王本固于杭州，本固以属吏。
滶等闻，大恨，支解夏正，焚舟登山，据岑港坚守。
逾年，新倭大至，屡寇浙东三郡。
其在岑港者，徐移之柯梅，造新舟出海，宗宪不之追。
十一月，贼扬帆南去，泊泉州之浯屿，掠同安、惠安、南安诸县，攻福宁州，破福安、宁德。
明年四月遂围福州，经月不解。
福清、永福诸城皆被攻毁，蔓延于兴化，奔突于漳州。
其患尽移于福建，而潮、广间亦纷纷以倭警闻矣。
至四十年，浙东、江北诸寇以次平。
宗宪寻坐罪被逮。
明年十一月陷兴化府，大杀掠，移据平海卫不去。
初，倭之犯浙江也，破州县卫所城以百数，然未有破府城者。
至是，远近震动，亟征俞大猷、戚继光、刘显诸将合击，破之。
其侵犯他州县者，亦为诸将所破，福建亦平。
其后，广东巨寇曾一本、黄朝太等，无不引倭为助。
隆庆时，破碣石、甲子诸卫所。
已，犯化州石城县，陷锦囊所、神电卫。
吴川、阳江、茂名、海丰、新宁、惠来诸县，悉遭焚掠。
转入雷、谦、琼三郡境，亦被其患。
万历二年犯浙东宁、绍、台、温四郡，又陷广东铜鼓石双鱼所。
三年犯电白。
四年犯定海。
八年犯浙江韭山及福建彭湖、东涌。
十年犯温州，又犯广东。
十六年犯浙江。
然时疆吏惩嘉靖之祸，海防颇饬，贼来辄失利。
其犯广东者，为蜒贼梁本豪勾引，势尤猖獗。
总督陈瑞集众军击之，斩首千六百余级，沈其船百余艘，本豪亦授首。
帝为告谢郊庙，宣捷受贺云。
日本故有王，其下称关白者最尊，时以山城州渠信长为之。
偶出猎，遇一人卧树下，惊起冲突，执而诘之。
自言为平秀吉，萨摩州人之奴，雄健跷捷，有口辩。
信长悦之，令牧马，名曰木下人。
后渐用事，为信长画策，夺并二十余州，遂为摄津镇守大将。
有参谋阿奇支者，得罪信长，命秀吉统兵讨之。
俄信长为其下明智所杀，秀吉方攻灭阿奇支，闻变，与部将行长等乘胜还兵诛之，威名益振。
寻废信长三子，僣称关白，尽有其众，时为万历十四年。
于是益治兵，征服六十六州，又以威胁琉球、吕宋、暹罗、佛郎机诸国，皆使奉贡。
乃改国王所居山城为大阁，广筑城郭，建宫殿，其楼阁有至九重者，实妇女珍宝其中。
其用法严，军行有进无退，违者虽子婿必诛，以故所向无敌。
乃改元文禄，并欲侵中国，灭朝鲜而有之。
召问故时汪直遗党，知唐人畏倭如虎，气益骄。
益大治兵甲，缮舟舰，与其下谋，入中国北京者用朝鲜人为导，入浙、闽沿海郡县者用唐人为导。
虑琉球泄其情，使毋入贡。
同安人陈甲者，商于琉球。
惧为中国害，与琉球长史郑迥谋，因进贡请封之使，具以其情来告。
甲又旋故乡，陈其事于巡抚赵参鲁。
参鲁以闻，下兵部，部移咨朝鲜王。
王但深辨向导之诬，亦不知其谋己也。
初，秀吉广征诸镇兵，诸三岁粮，欲自将以犯中国。
会其子死，旁无兄弟。
前夺丰后岛主妻为妾，虑其为后患。
而诸镇怨秀吉暴虐，咸曰： 此举非袭大唐，乃袭我耳。 
各怀异志。
由是，秀吉不敢亲行。
二十年四月遣其将清正、行长、义智，僧玄苏、宗逸等，将舟师数百艘，由对马岛渡海陷朝鲜之釜山，乘胜长驱，以五月渡临津，掠开城，分陷丰德诸郡。
朝鲜望风溃，清正等遂偪王京。
朝鲜王李昖弃城奔平壤，又奔义州，遣使络绎告急。
倭遂入王京，执其王妃、王子，追奔至平壤，放兵淫掠。
七月命副总兵祖承训赴援，与倭战于平壤城外，大败，承训仅以身免。
八月，中朝乃以兵部侍郎宋应昌为经略，都督李如松为提督，统兵讨之。
当是时，宁夏未平，朝鲜事起，兵部尚书石星计无所出，募能说倭者侦之，于是嘉兴人沈惟敬应募。
星即假游击将军衔，送之如松麾下。
明年，如松师大捷于平壤，朝鲜所失四道并复。
如松乘胜趋碧蹄馆，败而退师。
于是封贡之议起，中朝弥缝惟敬以成款局，事详《朝鲜传》。
久之，秀吉死，诸倭扬帆尽归，朝鲜患亦平。
然自关白侵东国，前后七载，丧师数十万糜饷数百万，中朝与朝鲜迄无胜算。
至关白死，兵祸始休，诸倭亦皆退守岛巢，东南稍有安枕之日矣。
秀吉凡再传而亡。终明之世，通倭之禁甚严，闾巷小民，至指倭相詈骂，甚以噤其小儿女云。
