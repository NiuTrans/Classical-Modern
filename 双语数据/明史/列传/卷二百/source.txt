遵义府即播州。
秦为夜郎且兰地。汉属牂牁。
唐贞观中，改播州。
乾符初，南诏陷播，太原杨端应募复其城，为播人所怀服，历五代，子孙世有其地。
宋大观中，杨文贵纳土，置遵义军。
元世祖授杨邦宪宣慰使，赐其子汉英名赛因不花，封播国公。
洪武四年平蜀，遣使谕之。
五年，播州宣慰使杨铿、同知罗琛、总管何婴、蛮夷总管郑瑚等，相率来归，贡方物，纳元所授金牌、银印、铜章。
诏赐铿衣币，仍置播州宣慰使司，铿、琛皆仍旧职。
领安抚司二，曰草塘，曰黄平；长官司六，曰真州，曰播州，曰余庆，曰白泥，曰容山，曰重安。
以婴等为长官。
七年，中书省奏： 播州土地既入版图，当收其贡赋，岁纳粮二千五百石为军储。 
帝以其率先来归，田税随所入，不必以额。
已，复置播州黄平宣抚。
播州江渡蛮黄安作乱，贵州卫指挥张岱讨平之。
八年，铿遣其弟锜来贡，赐衣币。
自是，每三岁一入贡。
十四年遣使赍谕铿： 比闻尔听浮言，生疑贰。
今大军南征，多用战骑，宜率兵二万、马三千为先锋，庶表尔诚。 
十五年城播州沙溪，以官兵一千人、土兵二千人戍之。
改播州宣慰司隶贵州，改黄平卫为千户所。
十七年，铿子震卒于京，命有司归其丧。
二十年征铿入朝，贡马十匹。
帝谕以守土保身之道，赐钞五百锭。
二十一年，播州宣慰使司并所属宣抚司官，各遣其子来朝，请入太学，帝敕国子监官善训导之。
永乐四年免播州荒田租，设重安长官司，隶播州宣慰司，以张佛保为长官，以佛保尝招辑重安蛮民响化故也。
七年，宣慰使杨升招谕草塘、黄平、重安所辖当科、葛雍等十二寨蛮人来归。
宣德三年，升贺万寿节后期，礼部议予半赏。
帝以道远，勿夺其赐。
七年，草塘所属谷亻散等四十一寨蛮作乱，总兵陈怀剿抚之，旋定。
正统十四年，宣慰使杨纲老疾，以其子辉代。
景泰三年，辉奏： 湖、贵所辖臻、剖、五坌等苗贼，纠合草塘、江渡诸苗黄龙、韦保等，杀掠人民，屡抚复叛，乞调兵征剿，以靖民患。 
帝命总督王来、总兵梁珤等，会同四川巡抚剿之。
七年，调辉兵征铜鼓、五开叛苗，赐敕颁赏。
成化十年以播州贼赍果等屡岁为患，敕责川、贵镇巡官。
正统末，苗蛮聚众寇边，土官同知罗宏奏，辉有疾，乞以其子爱代。
帝命爱袭职，仍敕爱即率兵从总兵官剿贼。
先是，辉奏所属夭坝干地五十三寨及重安所辖湾溪等寨，屡被苗蛮占据，乞令湖、贵会兵征之。
命如辉言。
部议以爱年幼，请仍起辉暂理军事。又以辉难独任，宜敕都御史张瓒亲至播州督理，励辉等振扬威武，以备征调，其机宜悉听瓒裁处。
十二年，瓒督诸军及辉攻败湾溪、夭坝干地诸苗，凡破山寨十六，斩首四百九十六级，抚男妇九千八百余口。
事下兵部，以苗就抚者多，宜量为处分。
瓒议设安宁宣抚司，并怀远、宣化二长官司，建靖南、龙场二堡，命辉董其役。
辉调兵民五千余，立治所，委所属黄平诸长官，分甓城垣。
将竣，辉因奏： 各寨苗蛮，近颇知惧，但大军还后，难保无虞。
播州向设操守土兵一千五百人，今拨守怀远、靖南、夭漂、龙场各二百人，宣化百人，安宁六百人，其家属宜徙之同居，为固守计。
其工之未毕者，宜命臣子爱董之，而听臣致仕如故。 
诏从之。
时湾溪既立安宁宣抚，烂土诸蛮恶其逼，遂引赍果等攻陷夭漂、靖南城堡，围安宁。
爱新袭，力弗能支，求援于川、贵二镇。
兵部奏起辉再统兵剿之，又敕川、贵兵为助。
十五年，贵州巡抚陈俨奏： 苗贼赍果转横，乞调川、湖等官军五万五千，剋期会贵州，听俨节制。 
兵部言： 贼作于四川，而贵州守臣自欲节制诸军，恐有邀功之人主之。
且兴师五万，以半年计，须军储十三万五千石，山路险峻，谕运之夫须二十七万众，况天将暑，瘴疠可虞。 
帝然其奏。
二十二年，爱兄宣抚杨友讦奏爱，帝命刑部侍郎何乔新往勘。
二十三年，乔新奏： 辉在日，溺其庶子友，欲令承袭，长官张渊阿顺之。
安抚宋韬谓杨氏家法，立嗣以嫡，爱宜立。
辉不得已立爱，又欲割地以授友，谋于渊，因以夭坝干乃本州怀远故地，为生苗所据，请兵取之。
容山长官韩瑄以土民安辑日久，不宜征。
渊与辉计执瑄，杖杀之。
前巡抚张瓒受辉赂，以其地设安宁宣抚司，冒以友任宣抚。
辉立券，以所有金玉、服用、庄田召诸子均分之。
辉没，渊乃与友潜谋刺爱，渊弟深亦与谋，不果，友遂奏爱居处器用僣拟朝廷，又通唐府，密书往来，私习兵法、天文，谋不轨，事皆诬。 
帝命斩渊、深。以爱信谗薄兄，友因公擅杀，且谋嫡，盗官钱，皆有罪。
爱赎复任，友迁保宁羁管，仍敕乔新从宜处治。
弘治元年增设重安守御千户所，命播州岁调土兵一千助戍守。
七年，以平苗功，赐敕劳爱。
十四年，调播州兵五千征贵州贼妇米鲁等。
正德二年升播州宣慰使杨斌为四川按察使，仍理宣慰事。
旧制，土官有功，赐衣带，或旌赏部众，无列衔方面者。
斌狡横，不受两司节制，讽安抚罗忠等上其平普安等战功，重赂刘瑾，得之。
逾年，巡按御史俞缁言不宜授，乃裁之，仍原职。
初，友既编置保宁，爱益恣，厚敛以贿中贵，征取友向所居凯里地者独苛。
同知杨才居安宁，乘之，朘剥尤甚，诸苗愤怨。
凯里民为友奏复官，弗得，乃潜入保宁，以友还，纠众作乱，攻播州，焚爱居第及公私廨宇略尽，遂杀才，多所残戮。
爱屡奏于朝，帝命镇巡官调兵征之。
会友死，遂缓师。
已而镇巡官言： 友子弘能悔过自新，且善抚驭，蛮众愿听其约束。
其前为友所焚杀者，俱已随土俗折偿，且还所侵夺于官。
乞授弘冠带为土舍，协同播州经历司抚辑诸蛮。
其家众置保宁者仍归之，隶播州管辖。
并谕斌与弘协和，不得再造衅端。 
报可。
未几，播州安抚宋淮奏： 贵州凯口烂土苗婚于凯里草塘诸寨，阴相构结，诱出苗为乱。
乞赐斌敕，令每年巡视边境，会湖广镇巡官抚处。 
部议，土官向无领敕出巡者。谕斌宜抚绥土众，辑睦亲族，以副朝廷优待之意。
因授致仕宣慰爱为昭毅将军，给诰命，赐麒麟服。
时斌又为其父请进阶及服色，礼科驳之，以服色等威所系，不可假。
兵部以爱旧有剿贼功，皆许之。
斌复为其子相请入学，并得赐冠带。
十二年，播州安抚罗忠、宋淮等奏： 斌有父丧，欲援文臣例守制，但边防为重，乞仍令掌印理事。 
初，杨弘既归凯里，与重安土舍冯纶等有怨。
弘卒，纶等诱苗蛮攻之，更相仇杀，侵轶贵州境。
巡抚邹文盛言状，且请移文四川，会官抚处，逾岁不报。
文盛乃遣参议蔡潮入播州，督致仕杨斌抚平之。
因言： 宜复安宁宣抚，俾弘子弟袭之。
斌未衰，宜仍起任事，以制诸蛮寨。
潮有抚蛮劳，宜量擢。 
兵部议： 安宁已革不可复，斌子既代，亦不可起。
土官应袭与否，属四川，非黔所得专。
盛所请难行，而功不可诬。 
十六年赐斌蟒衣玉带。
嘉靖元年赐播州儒学《四书集注》，从宣慰杨相奏也。
弘既死，其弟张求袭职不得，时盗边，劫白泥司印信，复与相构兵。
守臣乞改凯里属贵州，以张为土知州解释之。
兵部议： 张习父兄之恶，幸免于辜；敢肆然执印信以要挟，当命川、贵守臣按其前后争产杀人诸罪，置于理。
若张悔过输情，还所获印，尚可量授一官，听调杀贼以自效。
倘或怙终，必诛以为玩法戒。 
既，遂许张袭宣抚，而改安宁为凯里，隶贵川。
初，杨相之祖父皆以嫡庶相争，梯祸数世。
至是，相复宠庶子煦。
嫡子烈母张，悍甚，与烈盗兵逐相，相走，客死水西。
烈求父尸，宣慰安万铨因要挟水烟、天旺故地，而后予尸，烈阳许之。
及相丧还，烈靳地不予，遂与水西构难，又杀其长官王黻。
时嘉靖二十三年也。
烈既代袭，遂与黻党李保治兵相攻，垂十年，总督冯岳调总兵石邦宪讨平之。
真州苗卢阿项者亦久称乱，邦宪以兵七千击败之。
有言贼求援于播者，邦宪曰： 吾方调水西兵，声扬烈助逆罪，烈暇救人乎。 
已，擒阿项父子，斩获四百余人。
初，嘉靖初，议分凯里属贵州，既，又以播地多在贵州境，并改属思石兵备。
及真州盗平，地方安靖，播人以为非便。
川、贵守臣异议不决，命总督会勘。
总督奏，仍以播归四川，而贵州思石兵备仍兼制播、酉、平、邑诸土司事，报可。
隆庆五年，烈死，子应龙请袭，命予职。
万历元年给应龙宣慰使敕书。
八年赐故宣慰杨烈祭葬，从应龙请也。
十四年，应龙献大木七十，材美，赐飞鱼服，又复引其祖斌赐蟒例。
部议，以斌有军功，且出特恩，未可为比。
帝命以都指挥使衔授应龙。
十八年，贵州巡抚叶梦熊疏论应龙凶恶诸事，巡按陈效历数应龙二十四大罪。
时方防御松潘，调播州土兵协守，四川巡按李化龙疏请暂免勘问，俾应龙戴罪图功。
由是，川、贵抚按疏辨，在蜀者谓应龙无可勘之罪，在黔者谓蜀有私暱应龙之心。
于是给事中张希皋等，以事属重大，两省利害，岂漫不相关者，乞从公会勘，无执成心。
十九年，梦熊主议，播州所辖五司改土为流，悉属重庆，与化龙意复相左。
化龙遂引嫌求斥。
盖应龙本雄猜，阻兵嗜杀，所辖五司七姓悉叛离。
嬖妾田屠妻张氏，并及其母。
妻叔张时照与所部何恩、宋世臣等上变，告应龙反。
梦熊请发兵剿之，蜀中士大夫悉谓蜀三面邻播，属裔以什伯数，皆其弹压，且兵骁勇，数征调有功，剪除未为长策。
以故，蜀抚按并主抚。
朝议命勘，应龙愿赴蜀，不赴黔。
二十年，应龙诣重庆对簿，坐法当斩，请以二万金赎。
御史张鹤鸣方驳问，会倭大入朝鲜，征天下兵，应龙因奏辨，且愿将五千兵征倭自赎，诏释之。
兵已启行，寻报罢。巡抚王继光至，严提勘结，应龙抗不出。
张时照等复诣奏阙下，继光用兵之议遂决。
二十一年，继光至重庆，与总兵刘承嗣等分兵三道进娄山关，屯白石口。
应龙佯约降，而统苗兵据关冲击。
承嗣兵败，杀伤大半。
会继光论罢，即撤兵，委弃辎重略尽。
黔师协剿，亦无功。
时四川新抚谭希忠与贵州镇、抚再议剿，御史薛继茂主抚。
应龙上书自白，遣其党携金入京行间，执原奏何恩诣綦江县。
二十二年，以兵部侍郎刑玠总督贵州。
二十三年，玠至蜀，察永宁、酉阳皆应龙姻媾，而黄平、白泥久为仇仇，宜剪其枝党。
乃檄应龙，谓当待以不死。
会水西宣慰安疆臣请父国亨恤典，兵部尚书石星手札示疆臣，趣应龙就吏得贳，疆臣奉札至播招应龙。
时七姓恐应龙出得除罪，而四方亡命窜匿其间，又幸龙反，因以为利，驿传文移，辄从中阻。
玠檄重庆知府王士琦诣綦江，趣应龙安稳听勘。
应龙使弟兆龙至安稳，治邮舍，储糒叩头郊迎，致饩牵如礼，言： 应龙缚渠魁，待罪松坎。
所不敢至安稳者，恐堕安稳仇民不测祸也，幸请至松坎受事。 
士琦曰， 松坎亦曩奏勘地。 
即单骑往。
应龙果面缚道旁，泣请死罪，愿执罪人，献罚金，得自比安国亨。
国亨者，曩亦被讦惧罪不出界，故应龙引之。
士琦为请于玠，许之，应龙乃缚献黄元等十二人。
案验，抵应龙斩，论赎，输四万金助采木，仍革职，以子朝栋代，次子可栋羁府追赎，黄元等斩重庆市，总督以闻。
时倭气未靖，兵部欲缓应龙，事东方，朝廷亦以应龙向有积劳，可其奏，于松坎设同知治焉，以士琦为川东兵备副使弹治之。
应龙获宽，益怙终不悛。
寻可栋死于重庆，益痛恨。
促丧归不得，复檄完赎，大言曰： 吾子活，银即至矣。 
拥兵驱千余僧招魂去。分遣土目，署关据险。
厚抚诸苗，名其健者为硬手；州人稍殷厚者，没入其赀以养苗。
苗人咸愿为出死力。
二十四年，应龙残余庆，掠大阡、都坝，焚劫草塘、余庆二司及兴隆、都匀各卫。又遣其党围黄平，戮重安长官家，势复大炽。
二十五年流劫江津及南川，临合江，索其仇袁子升，缒城下，磔之。
时兵备王士琦调征倭，应龙益统苗兵，大掠贵州洪头、高坪、新村诸屯。
已，又侵湖广四十八屯，阻塞驿站。
诇原奏仇民宋世臣、罗承恩等挈家匿偏桥卫，袭破之。大索城中，戮其父母，淫其妻女，备极惨酷。
二十七年，贵州巡抚江东之令都司杨国柱部卒三千剿应龙，夺三百落。
贼佯北，诱师歼焉，国柱等尽死。
东之罢，以郭子章代，而起李化龙节制川、湖、贵州诸军事，调东征诸将刘綎、麻贵、陈璘、董一元南征。
时应龙乘大兵未集，勒兵犯綦江。
城中新募兵不满三千，贼兵八万奄至，游击张良贤巷战死，綦江陷。
应龙尽杀城中人，投尸蔽江，水为赤。
益结九股生苗及黑脚苗等为助，屯官坝，声窥蜀。
已，遂焚东坡、烂桥，楚、黔路梗。
二十八年，应龙五道并出，破龙泉司。
时总督李化龙已移驻重庆，征兵大集，遂以二月十二月誓师，分八路进。
每路约三万人，官兵三之，土司七之，旗鼓甲仗森列，苗大惊。
总兵刘綎破其前锋，杨朝栋仅以身免，贼胆落。
遂连克桑木、乌江、河渡三关，夺天都、三百落诸囤。
贼连败，乃乘隙突犯乌江，诈称水西陇澄会哨，诱永顺兵，断桥，淹死将卒无算。
寻綎破九盘，入娄山关。
关为贼前门，万峰插天，中通一线。
綎从间道攀藤毁栅入，陷焉。
四月朔，师屯白石，应龙率诸苗决死战。
綎亲勒骑冲中坚，分两翼夹击，败之。追奔至养马城，连破龙爪、海云险囤，压海龙囤，贼所倚天险，谓飞鸟腾猿不能逾者。
时偏沅师已破青蛇囤，安疆臣亦夺落濛关，至大水田，焚桃溪庄。
贼见势急，父子相抱哭，上囤死守，每路投降文缓师。
总兵吴广入崖门关，营水牛塘，与贼力战三日，却之。
贼诡令妇人于囤上拜表痛哭云： 田氏且降。 
复许为应龙仰药死报广，广轻信按兵。
已，觇贼诈，益厉兵攻，烧二关，夺贼樵汲路。
八路师大集海龙囤，遂筑长围，更番迭攻。贼知必死。
会化龙闻父丧，诏以縗墨视师。
化龙念贼前囤险不能越，令马孔英率勍兵并力攻其后。
天苦雨，将士驰泥淖中苦战。
六月四日，天忽霁，綎先士卒，克土城。
应龙益迫，散金募死土拒战，无应者。
起，提刀巡垒，见四面火光烛天，大兵已登囤，破土城入。
应龙仓皇同爱妾二阖室缢，且自焚。
吴广获其子朝栋，急觅应龙尸，出焰中。
贼平。
计出师至灭贼，百十有四日，八路共斩级二万余，生获朝栋等百余人。
化龙露布以闻，献俘阙下彩应龙尸，磔朝栋、兆龙等于市。
播州自唐入杨氏，传二十九世，八百余年，至应龙而亡。
三十一年，播州余逆吴洪、卢文秀等叛，总兵李应祥等讨平之。
分播地为二，属蜀者曰遵义府，属黔者为平越府。
永宁，唐兰州地。
宋为沪州江安、合江二县境。
元置永宁路，领筠连州及腾川县，后改为永宁宣抚司。
洪武四年平蜀，永宁内附，置永宁卫。
六年，筠连州滕大寨蛮编张等叛，诈称云南兵，据湖南长宁诸州县，命成都卫指挥袁洪讨之。
洪引兵至叙州庆符县，攻破清平关，擒伪千户李文质等。
编张遁走，复以兵犯江安诸县。
洪追及之，又败其众，焚其九寨，获编张子伪镇抚张寿。
编张遁匿溪洞，余党散入云南。
帝闻之，敕谕洪曰： 南蛮叛服不常，不足罪。
既获其俘，宜编为军。
且驻境上，必以兵震之，使詟天威，无遗后患。 
未几，张复聚众据滕大寨，洪移兵讨败之。追至小芒部，张遁去，遂取得花寨，擒阿普等。
自是，张不敢复出，其寨悉平。
遂降筠连州为县，属叙州，以九姓长官司隶永宁安抚司。
七年升永宁等处军民安抚司为宣抚使司，秩正三品。
八年以禄照为宣抚使。
十七年，永宁宣抚使禄照贡马，诏赐钞币冠服，定三年一贡如例。
十八年，禄照遣弟阿居来朝，言比年赋马皆已输，惟粮不能如数。
缘大军南征，蛮民惊窜，耕种失时，加以兵后疾疫死亡者多，故输纳不及。
命蠲之。
二十三年，永宁宣抚言，所辖地水道有一百九十滩，其江门大滩有八十二处，皆石塞其流。
诏景川侯曹震往疏凿之。
二十四年，震至泸州按视，有枝河通永宁，乃凿石削崖，以通漕运。
二十六年，以禄照子阿聂袭职。
先是，禄照坐事逮至京，得直，还卒于途。
其子阿聂与弟智皆在太学，遂以庶母奢尾署司事。
至是，奢尾入朝，请以阿聂袭，从之。
永乐四年，免永宁荒田租。
宣德八年，故宣抚阿聂妻奢苏朝贡。
九年，宣抚奢苏奏： 生儒皆土僚，朝廷所授官言语不通，难以训诲。
永宁监生李源资厚学通，乞如云南鹤庆府例，授为儒学训导。 
诏从之。
景泰二年，减永宁宣抚司税课局钞，以苗贼窃发，客商路阻，从布政司请也。
成化元年，山都掌大坝等寨蛮贼分劫江安等县，兵部以闻。
二年，国子学录黄明善奏： 四川山都掌蛮屡岁出没，杀掠良民。
景泰元年招之复叛，天顺六年抚之又反。
近总兵李安令永宁宣抚奢贵赴大坝招抚，亦未效。
恐开衅无已，宜及大兵之集，早为定计，毋酿边患。 
三年，明善复言： 宋时多刚县蛮为寇，用白芀子兵破之。
白芀子者，即今之民壮；多刚县者，即今之都掌多刚寨也。
前代用乡兵有明效，宜急募民壮，以助官军。
都掌水稻十月熟，宜督兵先时取其田禾，则三月之内蛮必馁矣。
军宜分三路：南从金鹅池攻大坝，中从戎县攻箐前，北从高县攻都掌。
小寨破，大寨自拔。
又大坝南百余里为芒部，西南二百里为乌蒙，令二府土官截其险要。
更用火器自下而上，顺凤延热，寨必可攻。
且征调土兵，须处置得宜，招募民壮，须赏罚必信。 
诏总兵官参用之。
时总督尚书程信亦奏： 都掌地势险要，必得士兵响道。
请敕东川、芒部、乌蒙、乌撒诸府兵，并速调湖广永顺、保靖兵，以备征遣。 
又请南京战马一千应用。
皆报可。
四年，信奏： 永宁宣抚奢贵开通运道，擒获贼首，宜降玺书奖赍。 
从之。
十六年，白罗罗羿子与都掌大坝蛮相攻，礼部侍郎周洪谟言： 臣叙人也，知叙蛮情。
戎、珙、筠、高诸县，在前代皆土官，国朝始代以流，言语性情不相习，用激变。
洪、永、宣、正四朝，四命将徂征，随服随叛。景泰初，益滋蔓，至今为梗。
臣向尝言仍立土官治之，为久远计。
而都御史汪浩儌幸边功，诬杀所保土官及寨主二百余人，诸蛮怨入骨髓，转肆劫掠。
及尚书程信统大兵，仅能克之。
臣以谓及今顺蛮人之情，择其众所推服者，许为大寨主，俾世袭，庶可相安。 
又言： 白罗罗者，相传为广西流蛮，有众数千，无统属。
景泰中，纠戎、珙苗，攻破长宁九县，今又侵扰都掌。
其所居，崖险箐深，既难剪灭，亦宜立长官司治之。
地近芒部，宜即隶之。
羿子者，永宁宣抚所辖。
而永宁乃云、贵要冲，南跨赤水、毕节六七百里，以一柔妇人制数万强梁之众，故每肆劫掠。
臣以为宣抚土僚，仍令宣抚奢贵治之。其南境寨蛮近赤水、毕节要路者，宜立二长官司，仍隶永宁宣抚。
夫土官有职无俸，无损国储，有益边备。 
从之。
二十五年，永宁宣抚司女土官奢禄献大木，给诰如例。
万历元年，四川巡抚曾省吾奏： 都蛮叛逆，发兵征讨，土官奢效忠首在调，但与贵州土官安国亨有仇。
请并令总兵官刘显节制，使不得藉口复仇，妄有骚动。 
从之。初，乌撒与永宁、乌蒙、水西、沾益诸土官境相连，复以世戚亲厚。
既而安国亨杀安信，信兄智结永宁宣抚奢效忠报仇，彼此相攻。
而安国亨部下吏目与智有亲，恐为国亨所杀，因投安路墨。
墨诈称为土知府安承祖，赴京代奏。
已而国亨亦令其子安民陈诉，与奢效忠俱奉命听勘于川贵巡抚。
议照蛮俗罚牛赎罪，报可。
效忠死，妻世统无子，妾世续有幼子崇周。
世统以嫡欲夺印，相仇杀。
方奏报间，总兵郭成、参将马呈文利其所有，遽发兵千余，深入落红。
奢氏九世所积，搜掠一空。
世续亦发兵尾其后。
效忠弟沙卜出拒战，且邀水西兵报仇。
成兵败绩，乃檄取沙卜于世统，统不应，复杀把总三人，聚苗兵万余，欲攻永宁泄怨。
巡按劾成等邀利起衅，宜逮；而议予二土妇冠带，仍分地各管所属，其宣抚司印俟奢崇周成立，赴袭理事。
报可。
十四年，奢崇周代职，未几死。
奢崇明者，效忠亲弟尽忠子也。
幼孤，依世统抚养一十三年。
至是，送之永宁，世续遗之毡马，许出印给之。
事已定，而诸奸阎宗传等自以昔从世续逐世统，杀沙卜，惧崇明立，必复前恨，遂附水西，立阿利以自固。
安疆臣阴阳其间，蛮兵四出，焚劫屯堡，官兵不能禁。
总督以闻，朝议命奢崇明暂管宣抚事，冀崇明蠲夙恨，以收人心。
而阎宗传等攻掠永宁、普市、麾尼如故。
崇明承袭几一载，世续印竟不与，且以印私安疆臣妻弟阿利。
巡抚遣都司张神武执世续索印，世续言印在镇雄陇澄处。
陇澄者，水西安尧臣也。
陇氏垂绝，尧臣入赘，遂冒陇姓，称陇澄。
叙平播州、叙州功，澄与焉，中朝不知其为尧臣也。
尧臣外怙播功，内仗水西，有据镇雄制永宁心。
蜀抚按以尧臣非陇氏种，无授镇雄意。
尧臣以是怀两端，阴助世续。
意世续得授阿利，则己据镇雄益坚。又朝廷厌兵，宗传、阿利等方驿骚，己可卧取陇氏也。
而阎宗传等每焚掠，必称镇雄兵，以怖诸部。
川南道梅国楼所俘蛮丑者言，镇雄遣将鲁大功督兵五营屯大坝，水西兵已渡马铃堡，约攻永宁，普市遂溃，宗传等以空城弃去。
奢崇明又言，尧臣所遣目把彭月政、鲁仲贤六大营助逆不退，声言将抵叙南，攻永宁、沪州。
于是总兵侯国弼等，皆归恶于尧臣。
都司张神武等所俘唤者、朗者，皆镇雄土目，尧臣亦不能解。
黔中抚按以西南多事，兵食俱诎，无意取镇雄。
尧臣因以普市、摩尼诸焚掠，皆归之蜀将。
议者遂以贪功起衅，为蜀将罪。
四川巡抚乔璧星言： 尧臣狡谋，欲篡镇雄，垂涎兰地有年矣。
宗传之背逆恃镇雄，犹镇雄之恃水西也。
水西疆臣不助兵，臣已得其状，宜乘逆孽未成，令贵州抚按调兵与臣会剿。
倘尧臣稔恶如故，臣即移师击之，毋使弗摧之虺复为蛇，弗窒之罅复为河也。 
疏上，廷议无敢决用师者。
久之，阿利死，印亦出，蜀中欲逐尧臣之论，卒不可解。
时播州清疆之议方沸腾，黔、蜀各纷纷。
至是，永宁议兵又如聚讼矣。
时朝廷已一意休兵。
三十五年，命释奢世续，赦阎宗传等罪，访求陇氏子孙为镇雄后。
并令安疆臣约束尧臣归本土司，听遥授职衔，不许冒袭陇职。
于是宗传降，尧臣请避去，黔督遂请撤师。
旧制，永宁卫隶黔，土司隶蜀。
自水、兰交攻，军民激变，奢崇明虽立，而行勘未报。
摩尼、普市千户张大策等复请将永宁宣抚改土为流。
兵部言，无故改流，置崇明何地，命速完前勘诸案。
于是蜀抚拟张大策以失守城池罪，应斩，黔抚拟张神武以擅兵劫掠，罪亦应斩。
策斩策，黔人，武，蜀人也。
由是两情皆不平，诸臣自相构讼，复纷结不解。
会奢崇明子寅与水西已故土官妻奢社辉争地，安兵马十倍奢，而奢之兵精，两相持。
蜀、黔抚按不能制，以状闻。
四十八年，黔抚张鹤鸣以赤水卫白撒所屯地为永宁占据，宜清还，皆待勘未决。
天启元年，崇明请调马步兵二万援辽，从之。
崇明与子寅久蓄异志，借调兵援辽，遣其婿樊龙、部党张彤等，领兵至重庆，久驻不发。
巡抚徐可求移镇重庆，趣永宁兵。樊龙等以增行粮为名乘机反，杀巡抚、道、府、总兵等官二十余员，遂据重庆。
分兵攻合江、纳溪，破沪州，陷遵义，兴文知县张振德死之。
兴文，故九丝蛮地也。
进围成都，伪号大梁，布政使朱燮元、周著，按察使林宰分门固守。
石砫土司女官秦良玉遣弟民屏、侄翼明等，发兵四千，倍道兼行，潜渡重庆，营南坪关。
良玉自统精兵六千，沿江上趋成都。
诸援兵亦渐集。
时寅攻城急，阴纳刘勋等为内应，事觉伏诛。
复造云梯及旱船，昼夜薄城，城中亦以炮石击毁之。
相持百日，会贼将罗乾象遣人输款，愿杀贼自效。
是夜，乾象纵火焚营，贼兵乱，崇明父子仓皇奔，钱帛谷米委弃山积，穷民赖以得活。
乾象因率其党胡汝高等来降。
时燮元已授巡抚，率川卒追崇明，江安、新都、遵义诸郡邑皆复。
时二年三月也。
樊龙收余众数万，据重庆险塞。
燮元督良玉等夺二郎关，总兵杜文焕破佛图关，诸将迫重庆而军。
奢寅遣贼党周鼎等分道来救，鼎败走，为合江民所缚。
官军与平茶、酉阳、石砫三土司合围重庆，城中乏食。
燮元遂以计擒樊龙，杀之，张彤亦为乱兵所杀，生擒龙子友邦及其党张国用、石永高等三十余人，遂复重庆。
时安邦彦反于贵州，崇明遥倚为声援。
三年，川师复遵义，进攻永宁，遇奢寅于土地坎，率兵搏战。
大兵奋击，败之。寅被创遁，樊虎亦战死。
进克其城，降贼二万。
得进拔红崖、天台诸囤寨，降者日至。
崇明势益蹙，求救于水西，邦彦遣十六营过河援之。
罗乾象急破兰州，焚九凤楼，覆其巢。
崇明踉跄走，投水西。
邦彦与合兵，分犯遵义、永宁。
川师败之于芝麻塘，贼遁入青山。
诸将逼渭河，鏖入龙场阵，获崇明妻安氏及奢崇辉等，斩获万计。
兰州平。总督朱燮元请以赤水河为界，河东龙场属黔，河西赤水、永宁属蜀。
永宁设道、府，与遵义、建武声势联络。
未几，贵州巡抚王三善为邦彦所袭死，崇明势复张，将以逾春大举寇永宁。
会奢寅为其下所杀，而燮元亦以父丧去，崇明、邦彦得稽诛。
崇明称大梁王，邦彦号四裔大长老，诸称元帅者不可胜计，合兵十余万，规先犯赤水。
崇祯初，起燮元总督贵、湖、云、川、广诸军务，大会师。
燮元定计诱贼深入向永宁，邀之于五峰山桃红坝，令总兵侯良柱大败之，崇明、邦彦皆授首。
是役也，扫荡蜀、黔数十年巨憝，前后皆燮元功云。
酉阳，汉武陵郡酉阳县地，宋为酉阳州。
元属怀德府。
洪武五年，酉阳军民宣慰司冉如彪遣弟如喜来朝贡。置酉阳州，以如彪为知州。
八年改为宣抚司，仍以冉如彪为使。
置平茶、邑梅、麻免、石耶四洞长官司，以杨底纲、杨金奉、冉德原、杨隆为之，每三年一入贡。
石耶不能亲至京，命附于酉阳。
二十七年，平茶洞署长官杨再胜，谋杀兄子正贤及洞长杨通保等。
正贤等觉之，逃至京师，诉其事，且言再胜与景川侯谋反。
帝命逮再胜鞫之，再胜辞服，当族诛，正贤亦应缘坐。
帝诛再胜，释正贤，使袭长官。
酉阳宣抚冉兴邦以袭职来朝，命改隶渝州。
永乐三年，指挥丁能、杜福抚谕亚坚等十一寨生苗一百三十六户，各遣子入朝，命隶酉阳宣抚司。
四年免酉阳荒田租。
五年，兴邦遣部长龚俊等贡方物，并谢立儒学恩。
景泰七年调宣抚佥事冉廷璋兵，征五开、铜鼓叛苗，赐敕谕赏赍。
天顺十三年命进宣抚冉云散官一阶，以助讨叛苗及擒石全州之功也。
弘治七年，宣抚冉舜臣以征贵州叛苗功，乞升职。
兵部以非例，请进舜臣阶明威将军，赐敕褒之。
十二年，舜臣秦宋农寨蛮贼纠胁诸寨洞蛮，杀掠焚劫，乞剿捕。
保靖、永顺二宣慰亦奏，邑梅副长官杨胜刚父子谋据酉阳，结俊倍洞长杨广震等，号召宋农、后溪诸蛮，聚兵杀掠，请并讨。
兵部议，酉阳溪洞连络，易煽动，宜即扑灭，请行镇巡官酌机宜。
十四年调酉阳兵五千协剿贵州贼妇米鲁。
正德三年，酉阳宣抚司护印舍人冉廷玺及邑梅长官司奏，湖广镇溪所洞苗聚众攻劫，请兵剿捕。
八年，宣抚冉元献大木二十，乞免男维翰袭职赴京，从之。
二十年，元再献大木二十，诏量加服色酬赏。
万历十七年，宣抚冉维屏献大木二十，价逾三千。
工部议，应加从三品服，以为土官输诚之劝，从之。
四十六年调酉阳兵四千，命宣抚冉跃龙将之援辽。
四十七年，跃龙遣子天胤及文光等领兵赴辽阳，驻虎皮、黄山等处三载，解奉集之围。
再援沈阳，以浑河失利，冉见龙战没，死者千余人。
撤守辽阳，又以降敌纵火，冉文焕等战没，死者七百余人。
兵部尚书张鹤鸣言： 跃龙遣子弟万里勤王，见龙既杀身殉国，跃龙又自捐金二千两，运军器至山海关，振困招魂，忠义可嘉。
臣在贵州时，跃龙亦自捐饷征红苗，屡建奇功。
今又著节于边，宜加优恤，以风诸边。 
天启元年授跃龙宣慰使，并妻舒氏，皆给诰命，仍恤阵亡千七百余家。
二年，奢崇明叛，跃龙率援师合围重庆。
及崇明诛，其土舍冉绍文与有功。
四年，跃龙以东西赴调效命，为弟见龙及诸阵亡者请赍恤。
命下所司。崇祯九年，宣慰使冉天麟疏言： 庶孽天胤假旨谋夺臣爵土，不遂，擅兵戕杀。 
下抚按察勘。
时蜀方忧盗，大吏自顾不暇，土官事多寝阁云。
