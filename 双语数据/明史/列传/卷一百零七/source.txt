张四维，字子维，蒲州人。
嘉靖三十二年进士。
改庶吉士，授编修。
隆庆初，进右中允，直经筵，寻迁左谕德。
四维倜傥有才智，明习时事。
杨博、王崇古久历边陲，善谈兵。
四维，博同里而崇古姊子也，以故亦习知边务。
高拱深器之。
拱掌吏部，超擢翰林学士。
甫两月，拜吏部右侍郎。
俺答封贡议起，朝右持不决。
四维为交关于拱，款事遂成。
拱益才四维，四维亦干进不已，朝士颇有疾之者。
御史郜永春视盐河东，言盐法之坏由势要横行，大商专利，指四维、崇古为势要，四维父、崇古弟为大商。
四维奏辨，因乞去。
拱力护之，温诏慰留焉。
初，赵贞吉去位，拱欲援四维入阁，而殷士儋夤缘得之，诸人遂相构。
及御史赵应龙劾士儋，士儋未去，言路复有劾四维者。
四维已进左侍郎，不得已引去，无何士儋亦去。
东宫出阁，召四维充侍班官。
给事中曹大埜言四维贿拱得召，四维驰疏辨，求罢。
帝不许，趣入朝。
未至而穆宗崩，拱罢政，张居正当国，复移疾归。
四维家素封，岁时馈问居正不绝。
武清伯李伟，慈圣太后父也，故籍山西，四维结为援。
万历二年，复召掌詹事府。
明年三月，居正请增置阁臣，引荐四维，冯保亦与善，遂以礼部尚书兼东阁大学士入赞机务。
当是时，政事一决居正。
居正无所推让，视同列蔑如也。
四维由居正进，谨事之，不敢相可否，随其后，拜赐进官而已。
居正卒，四维始当国。
累加至少师、吏部尚书、中极殿大学士。
初，四维曲事居正，积不能堪，拟旨不尽如居正意，居正亦渐恶之。
既得政，知中外积苦居正，欲大收人心。
会皇子生，颁诏天下，疏言： 今法纪修明，海宇宁谧，足称治平。
而文武诸臣，不达朝廷励精本意，务为促急烦碎，致征敛无艺，政令乖舛，中外嚣然，丧其乐生之心。
诚宜及此大庆，荡涤烦苛，弘敷惠泽，俾四海烝黎，咸戴帝德，此固人心培国脉之要术也。 
帝嘉纳之。
自是，朝政稍变，言路亦发舒，诋居正时事。
于是居正党大惧。
王篆、曾省吾辈，厚结申时行以为助。
而冯保欲因两宫徽号封己为伯，恶四维持之。
篆、省吾知之，厚贿保，数短四维；而使所善御史曹一夔劾吏部尚书王国光媚四维，拔其中表弟王谦为吏部主事。
时行遂拟旨罢国光，并谪谦。
四维以帝慰留，复起视事。
命甫下，御史张问达复劾四维。
四维窘，求保心腹徐爵、张大受贿保，保意稍解。
时行乃谪问达于外，以安四维。
四维以时行与谋也，卒衔之。
已而中官张诚谮保，保眷大衰，四维乃授意门生李植辈发保奸状。
保及篆、省吾皆逐，朝事一大变。
于是四维稍汲引海内正人为居正所沉抑者。
虽未即尽登用，然力反前事，时望颇属焉。
子泰徵、甲徵皆四维柄政时举进士。
泰徵累官湖广参政，甲徵工部郎中。
马自强，字体乾，同州人。
嘉靖三十二年进士。
改庶吉士，授检讨。
隆庆中，历洗马，直经筵。
迁国子祭酒，振饬学政，请寄不行。
迁少詹事兼侍读学士，掌翰林院。
神宗为皇太子出阁，充讲官。敷陈明切，遂受眷。
及即位，自强已迁詹事，教习庶吉士，乃擢礼部右侍郎，为日讲官。
寻以左侍郎掌詹事府，直讲如故。
丁继母忧归。
服阕，诏以故官协理詹事府。
至则迁吏部左侍郎，仍直经筵。
甫两月，迁推礼部尚书。
帝遣使询居正尚书得兼讲官否，居正言事繁不得兼。
乃用为尚书，罢日讲，充经筵讲官。
礼官所掌，宗藩事最多，先后条例，自相牴牾，黠吏得恣为奸利。
自强择其当者俾僚吏遵守，诸不可用者悉屏之。
每藩府疏至，应时裁决，榜之部门，明示行止，吏无所牟利。
龙虎山正一真人，隆庆时已降为提点，夺印敕。
至是，张国祥求复故号。自强寝其奏。
国祥乃重贿冯保固求复，自强力持不可，卒以中旨许之。
初，俺答通贡市，赏有定额，后边臣徇其求，额渐溢。
自强请申故约，滥乞者勿与，岁省费不赀。
《世宗实录》成，加太子少保。
六年三月，居正将归葬父。
念阁臣在乡里者，高拱与己有深隙，殷士儋多奥援，或乘间以出，惟徐阶老易与，拟荐之自代。
已遣使报阶，既念阶前辈，已还，当位其下，乃请增置阁臣。
帝即令居正推择，遂以人望荐自强及所厚申时行。
诏加自强太子太保兼文渊阁大学士，与时行并参机务。
自强初以救吴中行、赵用贤忤居正，自分不敢望，及制下，人更以是多居正。
时吕调阳、张四维先在阁。
调阳衰，数寝疾不出，小事四维代拟旨，大事则驰报居正于江陵，听其裁决。
自强虽持正，亦不能有为，守位而已。
已，居正还朝，调阳谢政，自强亦得疾卒。
诏赠少保，谥文庄，遣行人护丧还。
子怡，举人，终参议；慥，进士，尚宝卿。关中人入阁者，自自强始。
其后薛国观继之。
终明世，惟二人。
许国，字维桢，歙县人。
举乡试第一，登嘉靖四十四年进士。
改庶吉士，授检讨。
神宗为太子出阁，兼校书。
及即位，进右赞善，充日讲官。
历礼部左、右侍郎，改吏部，掌詹事府。
十一年四月，以礼部尚书兼东阁大学士入参机务。
国与首辅申时行善。
以丁此吕事与言者相攻，语侵吴中行、赵用贤，由是物议沸然。
已而御史陈性学复摭前事劾国，时行右国，请薄罚性学。
国再疏求去，力攻言者。
帝命鸿胪宣谕，始起视事。
南京给事中伍可受复劾国，帝为谪可受官。
国复三疏乞休，语愤激，帝不允。
性学旋出为广东佥事。
先是，帝考卜寿宫，加国太子太保，改文渊阁，以云南功进太子太傅。
国以父母未葬，乞归襄事。
帝不允，命其子代。
御史马象乾以劾中官张鲸获罪，国恳救。帝为霁威受之。
十七年，进士薛敷教劾吴时来，南京御史王麟趾、黄仁荣疏论台规，辞皆侵国。
国愤，连疏力诋，并及主事饶伸。
伸方攻大学士王锡爵，公议益不直国。国性木强，遇事辄发。数与言者为难，无大臣度，以故士论不附。
明年秋，火落赤犯临洮、巩昌，西陲震动，帝召对辅臣暖阁。
时行言款贡足恃，国谓渝盟犯顺，桀骜已极，宜一大创之，不可复羁縻。
帝心然国言，而时行为政，不能夺。
无何，给事中任让论国庸鄙。
国疏辨，帝夺让俸。
国、时行初无嫌，而时行适为国门生万国钦所论，让则时行门生也，故为其师报复云。
福建守臣报日本结琉球入寇，国因言： 今四裔交犯，而中外小臣争务攻击，致大臣纷纷求去，谁复为国家任事者？
请申谕诸臣，各修职业，毋恣胸臆。 
帝遂下诏严禁。
国始终忿疾言者如此。
廷臣争请册立，得旨二十年春举行。
十九年秋，工部郎张有德以仪注请，帝怒夺俸。
时行适在告，国与王有屏虑事中变，欲因而就之，引前旨力请。
帝果不悦，责大臣不当与小臣比。
国不自安，遂求去。
疏五上，乃赐敕驰传归。
逾一日，时行亦罢，而册立竟停。
人谓时行以论劾去，国以争执去，为二相优劣焉。
国在阁九年，谦慎自守，故累遭攻击，不能被以污名。
卒，赠太保，谥文穆。
赵志皋，字汝迈，兰溪人。
隆庆二年进士及第，授编修。
万历初，进侍读。
张居正夺情，将廷杖吴中行、赵用贤。
志皋偕张位、习孔教等疏救，格不上，则请以中行等疏宜付史馆，居正恚。
会星变，考察京朝官，遂出志皋为广东副使。
居三年，再以京察谪其官。
居正殁，言者交荐，起解州同知。
旋改南京太仆丞，历国子监司业、祭酒，再迁吏部右侍郎，并在南京。
寻召为吏部左侍郎。
十九年秋，申时行谢政，荐志皋及张位自代。
遂进礼部尚书兼东阁大学士，入参机务。
明年春，王家屏罢，王锡爵召未到，志皋暂居首辅。会宁夏变起，兵事多所咨决。
主事岳元声疏论锡爵，中言当事者变乱倾危，为主事诸寿贤、给事中许弘纲所驳。
志皋再辨，帝皆不问。
二十一年，锡爵还朝，明年五月遂归，志皋始当国。
辽东失事，诏褫巡抚韩取善职，逮副使冯时泰诏狱，而总兵官杨绍勋止下御史问。
给事中吴文梓等论其失平，志皋亦言： 封疆被寇，武臣罪也。
今宽绍勋而深罪文吏，武臣益恣，文吏益丧气。 
帝不从，时泰竟谪戍。
皇太后诞辰，帝受贺毕，召见辅臣暖阁，志皋论宥御史彭应参。
言官乞减织造，志皋等因合词请。
寻极论章奏留中之弊，请尽付诸曹议行。
帝恶中官张诚党霍文炳，以言官不举发，贬黜者三十余人。
志皋等连疏谏，皆不纳。
累进少傅，加太子太傅，改建极殿。
时两宫灾，彗星见，日食九分有奇，三殿又灾，连岁间变异迭出。
志皋请下罪己诏，因累疏陈时政缺失。
而其大者定国本、罢矿税诸事，凡十一条。
优诏报闻而已。
皇长子年十六时，志皋尝请举冠婚礼。
帝命礼官具仪。
及仪上，不果行。
二十六年三月，志皋等复以为言，终不允。
张居正柄国，权震主。
申时行继之，势犹盛。
王锡爵性刚负气，人亦畏之。
志皋为首辅，年七十余，耄矣，柔而懦，为朝士所轻，诟谇四起。
其始为首辅也，值西华门灾，御史赵文炳论之。无何，南京御史柳佐、给事中章守诚言，吏部郎顾宪成等空司而逐志皋，实激帝怒。
已而给事中张涛、杨洵，御史冀体、况上进，南京评事龙起雷相继披诋。
而巡按御史吴崇礼劾其子两淮运副凤威，凤威坐停俸。
未几，工部郎中岳元声极言志皋宜放，给事中刘道亨诋尤力。
志皋愤言： 同一阁臣也，往日势重而权有所归，则相率附之以媒进。
今日势轻而权有所分，则相率击之以博名。 
因求退益切。
帝慰谕之。
初，日本封贡议起，石星力主之。
志皋亦冀无事，相与应和。
及封事败，议者蜂起，凡劾星者必及志皋。
志皋每被言，辄疏辨求退，帝悉勉留。
先尝谴言者以谢之，后言者益众，则多寝不下，而留志皋益坚。
迨封事大坏，星坐欺罔下狱论死，位亦以杨镐故褫官，而志皋终不问。
然志皋已病不能视事，乞休疏累上，御史于永清、给事中桂有根复疏论之。
志皋身在床褥，于罢矿、建储诸大政，数力疾草疏争，帝岁时恩赐亦如故。
志皋疾转笃。
在告四年，疏八十余上。
二十九年秋，卒于邸舍。
赠太傅，谥文懿。
张位，字明成，新建人。
隆庆二年进士。
改庶吉士。
授编修，预修《世宗实录》。
万历元年，位以前代皆有起居注，而本朝独无，疏言： 臣备员纂修，窃见先朝政事，自非出于诏令，形诸章疏，悉湮没无考。
鸿猷茂烈，郁而未章，徒使野史流传，用伪乱真。
今史官充位，无以自效。
宜日分数人入直，凡诏旨起居，朝端政务，皆据见闻书之，待内阁裁定，为他年实录之助。 
张居正善其议，奏行焉。
后以救吴中行、赵用贤忤居正意。
时已迁侍讲，抑授南京司业。
未行，复以京察，谪徐州同知。
居正卒之明年，用给事中冯景隆、御史孙维城荐，擢南京尚宝丞。
俄召为左中允，管司业事，进祭酒。
疏陈六事，多议行。
以礼部右侍郎。教习庶吉士，引疾归。
诏起故官，协理詹事府，辞不赴。
久之，以申时行荐，拜吏部左侍郎兼东阁大学士，与赵志皋并命。
王锡爵还朝，帝适降谕三王并封，以待嫡为辞。
而志皋、位遽请帝笃修交泰，早兆高禖，议者窃哂之。
赵南星以考察事褫官，朝士诋锡爵者多及位。
锡爵去，志皋为首辅。
位与志皋相厚善。
志皋衰，位精悍敢任，政事多所裁决。
时黜陟权尽还吏部，政府不得侵挠。
位深憾之，事多掣其肘。
以故孙鑨、陈有年、孙丕扬、蔡国珍皆不安其位而去。
二十四年，两宫灾，矿税议起，位等不能沮。
及奸人请税煤炭，开临清皇店，位与沈一贯乃执奏不可，不报。
明年春，偕一贯陈经理朝鲜事宜。
请于开城、平壤建置重镇，练兵屯田，通商惠工，省中国输挽。
且择人为长帅，分署朝鲜八道，为持久计。
事下朝鲜议。
其国君臣虑中国遂并其土，疏陈非便，乃寝。
顷之，日本封事坏，位力荐参政杨镐才，请付以朝鲜军务。
镐遭父丧，又请夺情视事，且荐邢玠为总督。
帝皆从之。
位已进礼部尚书，改文渊阁，以甘肃破贼叙功，加太子太保，复以延镇功，进少保、吏部尚书，改武英殿。
三殿灾，志皋适在告，位偕同列请面慰，不许。
乃请帝引咎颁赦，勤朝讲，发章奏，躬郊庙，建皇储，录废弃，容狂直，寡细过，补缺官，减织造，停矿使，彻税监，释系囚。
帝优诏报之，不能尽行。
位又言： 臣等请停矿税，非遽停之也，盖欲责成抚按，使上不亏国，下不累民耳。 
于是给事中张正学劾位逢迎迁就，宜斥。
帝亦不省。
位初官翰林，声望甚重，朝士冀其大用。
及入政府，招权示威，素望渐衰。
给事中刘道亨劾位奸贪数十事。
位愤，力辨，遂落道享三官。
吕坤、张养蒙与孙丕扬交好，而沈思孝、徐作、刘应秋、刘楚先、戴士衡、杨廷兰则与位善，各有所左右。
丕扬尝劾位，指道亨为其党。
道亨耻之，劾位以自解。
已而赞画主事丁应泰劾杨镐丧师，言位与镐密书往来，朋党欺罔，镐拔擢由贿位得之。
帝怒，下廷议。
位惶恐奏辨，帝犹慰留。
给事中赵完璧、徐观澜复交章论。
位窘，亟奏： 群言交攻，孤忠可悯。
臣心无纤毫愧，惟上矜察。 
帝怒曰： 镐由卿密揭屡荐，故夺哀授任。
今乃朋欺隐慝，辱国损威，犹云无愧。 
遂夺职闲住。
无何，有获妖书名《忧危竑议》者，御史赵之翰言位实主谋。
帝亦疑位怨望有他志，诏除名为民，遇赦不宥。
其亲故右都御史徐作、侍郎刘楚先、祭酒刘应秋、给事中杨廷兰、主事万建昆皆贬黜有差。
位有才，果于自用，任气好矜。
其败也，廷臣莫之救。
既卒，亦无湔雪之者。
天启中，复官，赠太保，谥文庄。
朱赓，字少钦，浙江山阴人。
父公节，泰州知州。
兄应，刑部主事。
赓登隆庆二年进士，改庶吉士，授编修。
万历六年，以侍读为日讲官。
宫中方兴土木，治苑囿。
赓因讲宋史，极言 花石纲 之害，帝为悚然。
历礼部左、右侍郎。
帝营寿宫于大峪山，命赓往视。
中官示帝意欲仿永陵制，赓言： 昭陵在望，制过之，非所安。 
疏入，久不下。
已，竟如其言。累官礼部尚书，遭继母丧去。二十九年秋，赵志皋卒，沈一贯独当国，请增置阁臣。
帝素虑大臣植党，欲用林居及久废者。
诏赓以故官兼东阁大学士，参预机务，遣行人召之。
再辞，不允。
明年四月诣阙，即捐一岁俸助殿工。
其秋极陈矿税之害，帝不能用。
既而与一贯及沈鲤共献守成、遣使、权宜三论，大指为矿税发，赓手笔也。
赓于已邸门获妖书，而书辞诬赓动摇国本，大惧。
立以疏闻，乞避位。
帝慰谕有加。
一贯倡群小穷治不已，赓在告，再贻书一贯，请速具狱，无株连，事乃得解。
三十三，年大计京官。
帝留被察者钱梦皋辈，及南京察疏上，亦欲有所留。
赓力陈不可，曰： 北察之留，旨从中出，人犹咎臣等。
今若出自票拟，则二百余年大典，自臣坏之，死不敢奉诏。 
言官劾温纯及鲤，中使传帝意欲去纯。
赓言大臣去国必采公论，岂可于劾疏报允。
帝下南察疏，而纯竟去。
其冬，工部请营三殿。
时方浚河、缮城，赓力请俟之异日。
帝皆纳之，不果行。
三十四年，一贯、鲤去位，赓独当国，年七十有二矣。
朝政日弛，中外解体。
赓疏揭月数上，十不能一下。
御史宋寿首讽切赓，给事中汪若霖继之。
赓缘二人言，力请帝更新庶政，于增阁臣、补大僚、充言路三事语尤切。
帝优诏答之而不行。
赓乃素服诣文华门恳请，终不得命。
赓以老，屡引疾，阁中空无人。
帝谕简阁臣，而廷臣虑帝出中旨如往年赵志皋、张位故事。
赓力疾请付廷推，乃用于慎行、李廷机、叶向高，而召王锡爵于家，以为首辅。
给事中王元翰、胡忻以廷机之用，赓实主之，疏诋廷机，并侵赓。
赓疏辞，帝为切责言者。
既而姜士昌及焘被谪，言路谓出赓意，益不平。
礼部主事郑振先遂劾赓十二大罪，且言赓与一贯、锡爵为过去、见在、未来三身。
帝怒，贬振先三秩。
俄以言官论救，再贬二秩。
先，考选科道，吏部拟上七十八人。
候命逾年，不下，赓连疏趣之。
三十六年秋，命始下。
诸人列言路，方欲见风采，而给事中若霖先尝忤赓，及是见黜，适当赓病起入直时。
众谓赓修郤，攻讦四起，先后疏论至五十余人。
给事中喻安性者，赓里人，为赓上疏言： 今日政权不由内阁，尽移于司礼。 
言者遂交章劾安性，复侵赓。
是时赓已寝疾，乞休疏二十余上。
言者虑其复起，攻不已，而赓以十一月卒于官。
遗疏陈时政，语极悲切。
赓先加少保兼太子太保，进吏部尚书、文华殿大学士。
及卒，赠太保，谥文懿。
御史鼓端吾复疏诋赓，给事中胡忻请停其赠谥，帝不听。
赓醇谨无大过，与沈一贯同乡相比，昵给事中陈治则、姚文蔚等，以故蒙诟病云。
赞曰：四维等当轴处中，颇滋物议。
其时言路势张，恣为抨击。
是非瞀乱，贤否混淆，群相敌仇，罔顾国是。
诟谇日积，又乌足为定论乎。
然谓光明磊落有大臣之节，则斯人亦不能无愧辞焉。
