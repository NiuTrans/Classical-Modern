李自成，米脂人，世居怀远堡李继迁寨。
父守忠，无子，祷于华山，梦神告曰： 以破军星为若子。 
已，生自成。
幼牧羊于邑大姓艾氏，及长，充银川驿卒。
善骑射，斗很无赖，数犯法。
知县晏子宾捕之，将置诸死，脱去为屠。
天启末，魏忠贤党乔应甲为陕西巡抚，朱童蒙为延绥巡抚，贪黩不诘盗，盗由是始。
崇祯元年，陕西大饥，延绥缺饷，固原兵劫州库。
白水贼王二，府谷贼王嘉胤，宜川贼王左挂、飞山虎、大红狼等，一时并起。
有安塞马贼高迎祥者，自成舅也，与饥民王大梁聚众应之。
迎祥自称闯王，大梁自称大梁王。
二年春，诏以杨鹤为三边总督，捕之。
参政刘应遇击斩王二、王大梁，参政洪承畴击破王左挂，贼稍稍惧。
会京师戒严，山西巡抚耿如杞勤王兵哗而西，延绥总兵吴自勉、甘肃巡抚梅之焕勤王兵亦溃，与群盗合。
延绥巡抚张梦鲸恚死，承畴代之，召故总兵杜文焕督延绥、固原兵，便宜剿贼。
三年，王左挂、王子顺、苗美等战屡败，乞降。
而王嘉胤掠延安、庆阳间，杨鹤抚之，不听，从神木渡河犯山西。
是时，秦地所征曰新饷，曰均输，曰间架，其目日增，吏因缘为奸，民大困。
以给事中刘懋议，裁驿站，山、陕游民仰驿糈者，无所得食，俱从贼，贼转盛。
兵部郎中李继贞奏曰： 延民饥，将尽为盗，请以帑金十万振之。 
帝不听。
而嘉胤已袭破黄甫川、清水、木瓜三堡，陷府谷、河曲。
又有神一元、不沾泥、可天飞、郝临庵、红军友、点灯子、李老柴、混天猴、独行狼诸贼，所在蜂起，或掠秦，或东入晋，屠陷城堡。
官兵东西奔击，贼或降或死，旋灭旋炽。
延安贼张献忠亦聚众据十八寨，称八大王。
四年，孤山副将曹文诏破贼河曲，王嘉胤遁去。
已，复自岳阳突犯泽、潞，为左右所杀，其党共推王自用号紫金梁者为魁。
自用结群贼老回回、曹操、八金刚、扫地王、射塌天、阎正虎、满天星、破甲锥、刑红狼、上天老、蝎子块、过天星、混世王等及迎祥、献忠共三十六营，众二十余万，聚山西。
自成乃与兄子过往从迎祥，与献忠等合，号闯将，未有名。
杨鹤抚贼不效被逮，洪承畴代鹤，张福臻代承畴，督诸将曹文诏、杨嘉谟剿贼，所向克捷，陕地略定。
而山西贼大盛，剽掠宁乡、石楼、稷山、闻喜、河津间。
五年，贼分道四出，连陷大宁、隰州、泽州、寿阳诸州县，全晋震动。
乃罢巡抚宋统殷，以许鼎臣代之，与宣大总督张宗衡分督诸将。
宗衡督虎在威、驾人龙、左良玉等兵八千人，驻平阳，责以平阳、泽、潞四十一州县。
鼎臣督张应昌、颇希牧、艾万年兵七千人，驻汾州，责以汾、太、沁辽三十八州县。
贼亦转入磨盘山，分众为三： 阎正虎据交城、文水，窥太原；邢红狼、上天龙据吴城，窥汾州；自用、献忠突沁州、武乡，陷辽州。
六年春，官兵共进力击。
自用惧，乞降于故锦衣佥事张道浚。
约未定，阳和兵袭之。
贼怒，败约去。
会总兵官曹文诏率陕西兵至，偕诸将猛如虎、虎大威、颇希牧、艾万年、张应昌等合剿，屡战皆大克，前后杀混世王、满天星、姬关锁、翻山动，掌世王、显道神等，破自用、献忠、老回回、蝎子块、扫地王诸贼。
其后，自用又为川将邓玘射杀之。
山西三大盗俱败。
初，贼之破泽州也，分其众，南逾太行，掠济源、清化、修武，围怀庆。
官军击之，贼遁走。
别贼复阑入西山，大掠顺德、真定间。
大名道卢象升力战劫贼。
贼自邢台摩天岭西下，抵武安，败总兵左良玉，河北三府焚劫殆遍。
潞王上疏告急，兼请卫凤、泗陵寝。
诏特遣总兵倪宠、王朴率京营兵六千人，与诸将并进。
贼闻之，欲从河内走太行。文诏邀击之，不敢进。
贼之败于山西者，亦奔河北合营，迎祥、自成、献忠、曹操、老回回等俱至。
京兵蹙其后，左良玉，汤九州等扼其前，连战于青店、石冈、石坡、牛尾、柳泉、猛虎村，屡败之。
贼欲逸，阻于河，大困。
贼素畏文诏、道浚，道浚先坐事遣戍，文诏转战秦、晋、河北，遇贼辄大克，御史复劾其骄倨，调大同总兵去。
贼遂诡辞乞降，监军太监杨进朝信之，为入奏。
会天寒河冰合，贼突从毛家寨策马径渡。
河南诸军无扼河者，贼遂连陷渑池、伊阳、卢氏三县。
河南巡抚玄默率诸将盛兵待之，贼窜入卢氏山中，由间道直走内乡，掠郧阳，又分掠南阳、汝宁，入枣阳、当阳，逼湖广。
巡抚唐晖敛兵守境。
犯归、巴、夷陵等处，破夔州，攻广元，逼四川，所在告急。
七年春，特设山、陕、河南、湖广、四川总督，专办贼，以延绥巡抚陈奇瑜为之，以卢象升抚治郧阳，为奇瑜破贼延水关有威名，而象升历战阵知兵也。
于是奇瑜自均州入，与象升并进，师次乌林关，斩贼数千级。
贼走汉南，奇瑜以湖广不足忧，引兵西击。
始，贼自渑池渡河，高迎祥最强，自成属焉。
及入河南，自成与兄子过结李牟、俞彬、白广恩、李双喜、顾君恩、高杰等自为一军。
过、杰善战，君恩善谋。
及奇瑜兵至，献忠等奔商、雒，自成等陷于兴安之车箱峡。
会大雨两月，马乏刍多死，弓矢皆脱，自成用君恩计，贿奇瑜左右，诈降。
奇瑜意轻贼，许之，檄诸将按兵毋杀，所过州县为具糗传送。
贼甫渡栈，即大噪，尽屠所过七州县。
而略阳贼数万亦来会，贼势愈张。
奇瑜坐削籍，而自成名始著矣。
已，洪承畴代奇瑜，李乔巡抚陕西，吴甡巡抚山西。
大学士温体仁谓甡曰： 流贼癣疥疾，勿忧也。 
未几，西宁兵变，承畴甫受命而东，闻变遽返。
迎祥、自成遂入巩昌、平凉、临洮、凤翔诸府数十州县。败贺人龙、张天礼军，杀固原道陆梦龙。
围陇州四十余日，承畴檄总兵左光先与人龙合击，大破之。
会朝廷亦命豫、楚、晋、蜀兵四道入陕，迎祥、自成遂窜入终南山。
已而东出，陷陈州、灵宝、汜水、荥阳。
闻左良玉将至，移壁梅山、溱水间。
部贼拔上蔡，烧汝宁郛。
乃命承畴出关追贼，与山东巡抚朱大典并力击，贼侦知之。
八年正月，大会于荥阳。
老回回、曹操、革里眼、左金王、改世王、射塌天、横天王、混十万、过天星、九条龙、顺天王及迎祥、献忠共十三家七十二营，议拒敌，未决。
自成进曰： 一夫犹奋，况十万众乎！
官兵无能为也。
宜分兵定所向，利钝听之天。 
皆曰： 善。 
乃议革里眼、左金王当川、湖兵，横天王、混十万当陕兵，曹操、过天星扼河上，迎祥、献忠及自成等略东方，老回回、九条龙往来策应。
陕兵锐，益以谢塌天、改世王。
所破城邑，子女玉帛惟均。
众如自成言。
先是，南京兵部尚书吕维祺惧贼南犯，请加防凤阳陵寝，不报。
及迎祥、献忠东下，江北兵单。固始、霍丘俱失守。
贼燔寿州，陷颍州，知州尹梦鳌、州判赵士宽战死，杀故尚书张鹤鸣。
乘胜陷凤阳，焚皇陵，留守署正朱国相等皆战死。
事闻，帝素服哭，遣官告庙。
逮漕运都御史杨一鹏弃市，以朱大典代之，大征兵讨贼。
贼乃大书帜曰古元真龙皇帝，合乐大饮。自成从献忠求皇陵监小阉善鼓吹者，献忠不与。
自成怒，偕迎祥西趋归德，与曹操、过天星合，复入陕西。
献忠独东下庐州。
承畴方驰至汝州，命诸将左良玉、汤九州、尤世威、徐来朝、陈永福、邓玘、张应昌分扼湖广、河南、郧阳诸关隘，召曹文诏为中军。
文诏未至，玘以兵乱死。
迎祥、自成从终南山出，大掠富平、宁州。
老回回、献忠、曹操、蝎子块、过天星诸贼，闻承畴出关，先后皆走陕西，焚掠西安、平凉、凤翔诸郡。
承畴亟还救，分遣诸将击老回回等，令副总兵刘成功、艾万年击迎祥、自成于宁州。
万年中伏战死，文诏怒，复击之，亦中伏战死。
群贼乘胜掠地，火照西安城中。
承畴力御之泾阳、三原间，决死战，贼不得过。
献忠、老回回等由他道转突朱阳关，守关将徐来臣军溃死，尤世威中箭遁。
于是群贼皆出关，分十三营东犯，而迎祥、自成独留陕西。
时卢象升已改湖广巡抚，总理直隶、河南、山东、四川、湖广诸军务。
诏承畴督关中，象升督关外。
贼亦分兵，迎祥略武功、扶风以西，自成略富平、固州以东。
承畴遣将追自成，小捷，至醴泉。
贼将高杰通于自成妻邢氏，惧诛，挟之来降。
承畴身追自成，大战渭南、临潼，自成大败东走。
迎祥亦屡败，东逾华阴南原，绝岭，偕自成出朱阳关，与献忠合。
冬十一月，群贼薄阌乡，左良玉、祖宽御之不克，遂陷陕州，进攻雒阳。
河南巡抚陈必谦督良玉、宽援雒阳，献忠走嵩、汝。
迎祥、自成走偃师、巩县，略鲁山、叶县，陷光州，象升击败之确山。
九年春，迎祥、自成攻庐州，不拔。陷含山、和州，杀知州黎弘业及在籍御史马如蛟等。
又攻滁州，知州刘大巩、太仆卿李觉斯坚守不下。
象升亲督祖宽、罗岱、杨世恩等来援，战于朱龙桥，贼大败，尸咽水不流。
北攻寿州，故御史方震孺坚守。
折而西，入归德，边将祖大乐破之。
走密、登封，故总兵汤九州战死。
分道犯南阳、裕州，必谦援南阳，象升援裕，令大乐等击贼，杀迎祥、自成精锐几尽。
贼复分兵再入陕，迎祥由郧、襄趋兴安、汉中，自成由南山逾商、雒，走延绥，犯巩昌北境。诸将左光先、曹变蛟破之，自成走环县。
未几，官军败于罗家山，尽亡士马器仗，总兵官俞冲霄被执。
自成执复振，进围绥德，欲东渡河，山西兵遏之。
复西掠米脂，呼知县边大绶，曰： 此吾故乡也，勿虐我父老。 
遗之金，令修文庙。
将袭榆林，河水骤长，贼淹死甚众，乃改道，从韩城而西。
时象升及大乐、宽等皆入援京师。
孙传庭新除陕西巡抚，锐意灭贼。
秋七月，擒迎祥于盩啡，献俘阙下，磔死。
于是贼党乃共推自成为闯王矣。
是月，犯阶、徽。
未几，出、陇，犯凤翔，渡渭河。
十年，犯泾阳、三原。
蝎于块、过天星俱来会。
传庭督变蛟连战七日，皆克，蝎子块降。
自成与过天星奔秦州。
入蜀，陷宁羌，破七盘关，陷广元，总兵官侯良柱战死，遂连陷昭化、剑州、梓潼、江油、黎雅、青川等州县。
剑州知州徐尚卿、吏目李英俊、昭化知县王时化、郫县主簿张应奇、金堂典史潘梦科皆死。
进攻成都，七日不克，巡抚王维章坐避贼征。
十一年春，官军败贼梓潼，自成奔白水，食尽。
承畴、传庭合击于潼关原，大破之。
自成尽亡其卒，独与刘宗敏、田见秀等十八骑溃围，窜伏商、洛山中。
其年，献忠降，自成势益衰。
承畴改蓟辽总督，传庭改保定总督。传庭以疾辞，逮下狱。
二人去，自成稍得安。
总理熊文灿方主抚，谍者或报自成死，益宽之。
十二年夏，献忠反穀城。
自成大喜，出收众，众复大集。
陕西总督郑崇俭发兵围之，令曰 围师必缺。 
自成乃由缺走，突武关，往依献忠。
献忠欲图之，觉，遁去。
杨嗣昌督师夷陵，檄令降，自成出谩语。
官军围自成于巴西、鱼复诸山中，自成大困，欲自经，养子双喜劝而止。
贼将多出降。
刘宗敏者，蓝田锻工也，最骁勇，亦欲降。
自成与步入丛祠，顾而叹曰： 人言我当为天子，盍卜之，不吉，断我头以降。 
宗敏诺，三卜三吉。
宗敏还，杀其两妻，谓自成曰： 吾死从君矣。 
军中壮士闻之，亦多杀妻子愿从者。
自成乃尽焚辎重，轻骑由郧、均走河南。
河南大旱，斛谷万钱，饥民从自成者数万。
遂自南阳出，攻宜阳，杀知县唐启泰。
攻永宁，杀知县武大烈，戕万安王采钅轻。
攻偃师，知县徐日泰骂贼死。
时十三年十二月也。
自成为人高颧深〈幽页〉，鸱目曷鼻，声如豺。
性猜忍，日杀人斮足剖心为戏。
所过，民皆保坞堡不下。
杞县举人李信者，逆案中尚书李精白子也，尝出粟振饥民，民德之曰： 李公子活我。 
会绳伎红娘子反，掳信，强委身焉。信逃归，官以为贼，囚狱中。
红娘子来救，饥民应之，共出信。
卢氏举人牛金星磨勘被斥，私入自成军为主谋，潜归，事泄坐斩，已，得末减。
二人皆往投自成，自成大喜，改信名曰岩。
金星又荐卜者宋献策，长三尺余，上谶记云： 十八子，主神器。 
自成大悦。
岩因说曰： 取天下以人心为本，请勿杀人，收天下心。 
自成从之，屠戮为减。
又散所掠财物振饥民，民受饷者，不辨岩、自成也，杂呼曰： 李公子活我。 
岩复造谣词曰： 迎闯王，不纳粮。 
使儿童歌以相煽，从自成者日众。
十四年正月攻河南，有营卒勾贼，城遂陷，福王常洵遇害。
自成兵汋王血，杂鹿醢尝之，名 福禄酒。 
王世子由崧裸而逃。
自成发王邸金振饥民，遂移攻开封。
时张献忠亦陷襄阳，戕襄王翊铭。
王开封者周王恭枵，闻贼至，急发库金募死士，与巡抚都御史高名衡等固守。
自成攻七昼夜，解去，屠密县。
贼魁罗汝才、土寇袁时中皆归自成。
时中众二十万，号小袁营。
汝才即曹操，与献忠同降复叛去者也。
自成初为迎祥裨将，至是势大盛。
帝以故尚书傅宗龙为陕西总督，使专办自成，别敕保定总督杨文岳会师。
宗龙驰入关，与巡抚汪乔年调兵，兵已发尽，乃檄河南大将李国奇、贺人龙兵隶部下，亟出关。
文岳率虎大威军俱至新蔡，与自成遇。人龙卒先奔，国奇、大威继之，宗龙、文岳以亲军筑垒自固。
夜，文岳兵溃奔陈州，宗龙与贼持数日，食尽，突围走，被执死。
自成陷叶县，杀副将刘国能，遂围左良玉于郾城。
乔年代宗龙总督，出关，次襄城，自成尽锐攻之，乔年与副将李万庆皆死。
自成劓刖诸生百九十人。遂乘胜陷南阳、邓州十四城，再围开封。
巡抚名衡、总兵陈永福力拒之，射中自成目，炮殪上天龙等，自成益怒。
自成每攻城，不用古梯冲法，专取瓴甋，得一砖即归营卧，后者必斩。
取砖已，即穿穴穴城。初仅容一人，渐至百十，次第傅土以出。过三五步，留一土柱，系以巨縆。
穿毕，万人曳縆一呼，而柱折城崩矣。
名衡于城上凿横道，听其下有声，用毒秽灌之，多死。
贼乃即城坏处用火攻法，实药瓮中，火燃药发，当者辄糜碎，名曰放迸。
十五年正月，城半圮，贼用放迸法攻之，铁骑数千驰噪，伺城颓即拥入城。
城故宋汴都，金人所重筑也。厚数丈，土坚，火外击，贼骑多歼，自成骇而去。
南陷西华，寻屠陈州，副使关永杰、知州侯君擢皆骂贼死。
归德、睢州、宁陵、太康数十郡县，悉残毁。
商丘知县梁以樟创死复苏，全家歼焉。
已，复攻开封，筑长围为持久计。
诏起孙传庭为总督，释故尚书侯恂命督师，召左良玉援开封。
良玉至朱仙镇，大败，奔襄阳。
诸军皆屯河北，不敢进。
开封食尽。
山东总兵刘泽清亦奉诏至。
传庭知开封急，大会诸将西安，亟出关来救。
未至，名衡等议决朱家寨口河灌贼，贼亦决马家口河欲灌城。秋九月癸未，天大雨，二口并决，声如雷，溃北门入，穿东南门出，注涡水。
城中百万户皆没，得脱者惟周王、妃、世子及抚按以下不及二万人。
贼亦漂没万余，乃拔营西南去。
先是，有马守应称老回回、贺一龙称革里眼、贺锦称左金王、刘希尧称争世王、蔺养成称乱世王者，皆附自成，时号 革左五营。 
自成乃西迎传庭兵，遇于南阳，传庭军溃走，豫人所谓柿园之败也。
是时大清兵南侵，京师方告急，朝廷不暇复讨贼。
自成乃收群贼，连营五百余里，再屠南阳，进攻汝宁。
总兵虎大威中炮死，杨文岳被杀。
自成乃胁崇王由樻使从军，遂由确山、信阳、泌阳向襄阳。
左良玉望风南走，自成入襄阳。分徇属城及德安诸州县，皆下，再破夷陵、荆门州。
自成自攻荆州，湘阴王俨钅尹遇害，烧献陵木城，穿毁宫殿。
十六年春陷承天。
将发献陵，有声震山谷，惧而止。
帝掠潜山、京山、云梦、黄陂、孝感等州县，皆下。
先驱逼汉阳，良玉走九江。
攻郧阳，抚治都御史徐起元及王光恩力守不下。
光恩，贼反正者也。
自成自号奉天倡义大元帅，号罗汝才代天抚民威德大将军。
分其众，曰标营，领兵百队；曰先、后、左、右营，各领兵三十余队。标营白帜黑纛，自成独白鬃大纛银浮屠；左营帜白，右绯，前黑，后黄，纛随其色。
五营以序直昼夜，次第休息，巡徼严密。
逃者谓之落草，磔之。
收男子十五以上、四十以下者为兵。
精兵一人，主刍、掌械、执爨者十人。
军令不得藏白金，过城邑不得室处，妻子外不得携他妇人。
寝兴悉用单布幕。
绵甲厚百层，矢炮不能入。
一兵倅马三四匹，冬则以茵褥籍其蹄。
剖人腹为马槽以饲马，马见人，辄锯牙思噬若虎豹。
军止，即出较骑射，曰站队。
夜四鼓，蓐食以听令。
所过崇冈峻坂，腾马直上。
水惟惮黄河，若淮、泗、泾、渭，则万众翘足马背，或抱鬛缘尾，呼风而渡，马蹄所壅阏，水为不流。
临阵，列马三万，名三堵墙。
前者返顾，后者杀之。
战久不胜，马兵佯则诱官兵，步卒长枪三万，击刺如飞，马兵回击，无不大胜。
攻城，迎降者不杀，守一日杀十之三，二日杀十之七，三日屠之。
凡杀人，束尸为燎，谓之打亮。
城将陷，步兵万人环堞下，马兵巡徼，无一人得免。
献忠虽至残忍，不逮也。
诸营较所获，马骡者上赏，弓夭铅铳者次之，币帛又次之，珠玉为下。
自成不好酒色，脱粟粗粝，与其下共甘苦。
汝才妻妾数十，被服纨绮，帐下女乐数部，厚自奉养，自成尝嗤鄙之。
汝才众数十万，用山西举人吉珪为谋主。
自成善攻，汝才善战，两人相须若左右手。
自成下宛、叶，克梁、宋，兵强士附，有专制心，顾独忌汝才。
乃召汝才所善贺一龙宴，缚之，晨以二十骑斩汝才于帐中，悉兼其众。
自成在中州，所略城辄焚毁之。
及渡汉江，谋以荆、襄为根本，改襄阳曰襄京，修襄王宫殿居之。
改禹州曰均平府，承天府曰扬武州，他府县多所更易。
牛金星教以创官爵名号，大行署置。
自成无子，兄子过及妻弟高一功，迭居左右，亲信用事。
田见秀、刘宗敏为权将军，李岩、贺锦、刘希尧等为制将军，张鼐、党守素等为威武将军，谷可成、任维荣等为果毅将军，凡五营二十二将。
又置上相、左辅、右弼、六政府侍郎、郎中、从事等官。
要地设防御使，府曰尹，州曰牧，县曰令。
封崇王由樻襄阳伯、邵陵王在城枣阳伯、保宁王绍圮宣城伯、肃宁王术〈木受〉顺义伯。
以张国绅为上相，牛金星为左辅，来仪为右弼。
国绅，安定人，尝官参政。既降，献文翔凤妻邓氏以媚自成。
自成恶其伤同类，杀之，而归邓氏于其家。
六政府侍郎则石首喻上猷、江陵萧应坤、招远杨永裕、米脂李振声、江陵邓岩忠、西安姚锡胤，寻以宣城丘之陶代振声为兵政府侍郎。
其余受伪职者甚众，不具载。
使高一功、冯雄守襄阳，任继光守荆州，蔺养成、牛万才守夷陵，王文曜守澧州，白旺守安陆，萧云林守荆门，谢应龙守汉川，周凤梧守万禹州。
于是河南、湖广、江北诸贼莫不听命。
自成既杀汝才、一龙，又袭杀养成，夺守应兵，击杀袁时中于杞县。
献忠方据武昌，自成遣使贺，且胁之曰： 老回回已降，曹操辈诛死，行及汝矣。 
献忠大惧，南入长沙。
当是时，十三家七十二营诸大贼，降死殆尽，惟自成、献忠存，而自成独劲，遂自称曰新顺王。
集牛金星等议兵所向。
金星请先取河北，直走京师。
杨永裕请下金陵，断燕都粮道。
从事顾君恩曰： 金陵居下流，事虽济，失之缓。
直走京师，不胜，退安所归，失之急。
关中，大王桑梓邦也，百二山河，得天下三分之二，宜先取之，建立基业。
然后旁略三边，资其兵力，攻取山西，后向京师，庶几进战退守，万全无失。 
自成从之。
传庭之败于柿园而归陕也，大治兵，制火车二万辆，募壮士，使白广恩、高杰将，欲俟贼饥而击之。
朝议日督战，不得已出关。
以牛成虎、卢光祖为前锋，由灵宝入洛。
高杰为是中军，檄广恩从新安来会。
河南将陈永福守新滩，四川将秦翼明出商、洛，为掎角。
前锋败贼渑池，至宝丰，再拔其城。
次郏。自成率万骑还战，复大败，几被擒。
会天大雨，道泞，粮车不进。
自成遣轻骑出汝州，要截粮道。
传庭乃分军三，令广恩从大道，令高杰亲随从间道，迎粮，令永福守营。
传庭既行，永福兵亦争发，不可禁，遂为贼所蹑。
至南阳，传庭还战，贼阵五重，官军克其三。已而稍却，火车奔，骑兵亦大奔。贼纵铁骑践之，传庭大败。
自成空壁追，一日夜逾四百里，官军死者四万余人，失兵器辎重数十万。
传庭奔河北，转趋潼关，气败沮不复振。
冬十月，自成陷潼关，传庭死，遂连破华阴、渭南、华、商、临潼。
进攻西安，守将王根子开东门纳贼。
自成执秦王存枢以为权将军，永寿王谊曈为制将军。
巡抚冯师孔以下死者十余人，布政使陆之祺等俱降。自成大掠三日，下令禁止。
改西安曰长安，称西京。
赐顾君恩女乐一部，赏入关策也。
大发民，修长安城，开驰道。
自成每三日亲赴教场校射，百姓望见黄龙纛，咸伏地呼万岁。
诸将白广恩、高汝利、左光先、梁甫先行后皆降。陈永福以先射中自成目，保山巅不敢下，自成折箭为誓，招之，亦降。惟高杰以窃自成妻走延安，为李过所追，折而东，渡宜川，绝蒲津以守。
自成兵所至风靡，乃诣米脂祭墓。
向为军所发，焚弃遗骴，筑土封之。求其宗人，赠金封爵以去。
改延安府曰天保府，米脂曰天保县，清涧曰天波府。
凤翔不下，屠之。
始，自成入陕西，自谓故乡，毋有侵暴，未一月抄掠如故。
又以士大夫必不附己，悉索诸荐绅，搒掠征其金，死者瘗一穴。
榆林故死守，李过等不能克，自成大发兵攻陷之。
副使都任，总兵王世国、尤世威等，俱不屈死。
乘胜取宁夏，屠庆阳，执韩王亶塉。
移攻兰州，甘肃巡抚林日端等亦死。
进陷西宁，于是肃州、山丹、永昌、镇番、庄浪皆降，陕西地悉归自成。
又遣贼渡河，陷平阳，杀宗室三百余人。
高杰奔泽州。
诏以余应桂总督三边，收边兵剿贼，然全陕已没，应桂不能进。
十七年正月庚寅朔，自成称王于西安，僣国号曰大顺，改元永昌，改名自晟。追尊其曾祖以下，加谥号，以李继迁为太祖。
设天佑殿大学士，以牛金星为之。
增置六政府尚书，设弘文馆、文谕院、谏议、直指使、从政、统会、尚契司、验马寺、知政使、书写房等官。
以乾州宋企郊为吏政尚书、平湖陆之祺为户政尚书、真宁巩焴为礼政尚书、归安张嶙然为兵政尚书。
复五等爵，大封功臣，侯刘宗敏以下九人，伯刘体纯以下七十二人，子三十人，男五十五人。
定军制。有一马儳行列者斩之，马腾入田苗者斩之。
籍步兵四十万、马兵六十万。
兵政侍郎杨王休为都肄，出横门，至渭桥，金鼓动地。
令弘文馆学士李化鳞等草檄驰谕远近，指斥乘舆。
是日，大风霾，黄雾四塞。
事闻，帝大惊，召廷臣议。
大学士李建泰请督师，帝许之。
时山西自平阳陷，河津、稷山、荥河皆陷，他府县多望风送款。
二月，自成渡河，破汾州，徇河曲、静乐，攻太原，执晋王求桂，巡抚蔡懋德死之。
北徇忻、代，宁武总兵周遇吉战死。
自成先遣游兵入故关，掠大名、真定而北。身率众贼并边东犯，陷大同，巡抚卫景瑗、总兵朱三乐死。
自成杀代王传齐，代藩宗室殆尽。
犯宣府，总兵姜环迎降，巡抚朱之冯死。
遂犯阳和，由柳沟逼居庸，总兵官唐通、太监杜之秩迎降。
三月十三日，焚昌平，总兵官李守鑅死。
始，贼欲侦京师虚实，往往阴遣人辇重货，贾贩都市，又令充部院诸掾吏，探刺机密。
朝廷有谋议，数千里立驰报。
及抵昌平，兵部发骑探贼，贼辄勾之降，无一还者。
贼游骑至平则门，京师犹不知也。
十七日，帝召问群臣，莫对，有泣者。
俄顷贼环攻九门，门外先设三大营，悉降贼。
京师久乏饷，乘陴者少，益以内侍。
内侍专守城事，百司不敢问。
十八日，贼攻益急，自成驻彰义门外，遣降贼太监杜勋缒入见帝，求禅位。
帝怒，叱之下，诏亲征。
日暝，太监曹化淳启彰义门，贼尽入。
帝出宫，登煤山，望烽火彻天，叹息曰： 苦我民耳。 
徘徊久之，归乾清宫，令送太子及永王、定王于戚臣周奎、田弘遇第，剑击长公主，趣皇后自尽。
十九日丁未，天未明，皇城不守，呜钟集百官，无至者。
乃复登煤山，书衣襟为遗诏，以帛自缢于山亭，帝遂崩。
太监王承恩缢于侧。
自成毰笠缥衣，乘乌驳马，入承天门。
伪丞相牛金星，尚书宋企郊、喻上猷，侍郎黎志升、张嶙然等骑而从。
登皇极殿，据御座，下令大索帝后，期百官三日朝见。
文臣自范景文、勋戚自刘文炳以下，殉节者四十余人。
宫女魏氏投河，从者二百余人。
象房象皆哀吼流泪。
太子投周奎家，不得入，二王亦不能匿，先后拥至，皆不屈，自成羁之宫中。
长公主绝而复苏，舁至，令贼刘宗敏疗治。
已，乃知帝后崩，自成命以宫扉载出，盛柳棺，置东华门外，百姓过者皆掩泣。
越三日己酉，味爽，成国公朱纯臣、大学士魏藻德率文武百官入贺，皆素服坐殿前。
自成不出，群贼争戏侮，为椎背、脱帽，或举足加颈，相笑乐，百官慑伏不敢动。
太监王德化叱诸臣曰： 国亡君丧，若曹不思殡先帝，乃在此耶！ 
因哭，内侍数十人皆哭，藻德等亦哭。
顾君恩以告自成，改殓帝后，用兖冕祎翟，加苇厂云。
大学士陈演劝进，不许。
封太子为宋王。
放刑部、锦衣卫系囚。
自成自居西安，建置官吏，至是益尽改官制。
六部曰六政府，司官曰从事，六科曰谏议，十三道曰直指使，翰林院曰弘文馆，太仆寺曰验马寺，巡抚曰节度使，兵备曰防御使，知府州县曰尹、曰牧、曰令。
召见朝官，自成南响坐，金星、宗敏、企郊等左右杂坐，以次呼名，分三等授职。
自四品以下少詹事梁绍阳、杨观光等无不污伪命，三品以上独用故侍郎侯恂。
其余勋戚、文武诸臣奎、纯臣、演、藻德等共八百余人，送宗敏等营中，拷掠责赇赂，至灼肉折胫，备诸惨毒。
藻德遇马世奇家人，泣曰： 吾不能为若主，今求死不得。 
贼又编排甲，令五家养一贼，大纵淫掠，民不胜毒，缢死相望。
征诸勋戚大臣金，金足辄杀之。
焚太庙神主，迁太祖主于帝王庙。
时贼党已陷保定，李建泰降，畿内府县悉附。
山东、河南遍设官吏，所至无违者。
及淮，巡抚路振飞发兵拒之，乃去。
自成谓真得天命，金星率贼众三表劝进，乃从之，令撰登极仪，诹吉日。
及自成升御座，忽见白衣人长数丈，手剑怒视，座下龙爪鬛俱动，自成恐，亟下。
铸金玺及永昌钱，皆不就。
闻山海关总兵吴三桂兵起，乃谋归陕西。
初，三桂奉诏入援，至山海关，京师陷，犹豫不进。
自成劫其父襄，作书招之，三桂欲降。至滦州，闻爱姬陈沅被刘宗敏掠去，愤甚，疾归山海，袭破贼将。
自成怒，亲部贼十余万，执吴襄于军，东攻山海关，以别将从一片石越关外。
三桂惧，乞降于我大清。
四月二十二日，自成兵二十万，阵于关内，自北山亘海。
我兵对贼置阵，三桂居右翼末，悉锐卒搏战，杀贼数千人，贼亦力斗，围开复合。
战良久，我兵从三桂阵右突出，冲贼中坚，万马奔跃，飞矢雨堕，天大风，沙石飞走，击贼如雹。自成方挟太子登高冈观战，知为我兵，急策马下冈走。
我兵追奔四十里，贼众大溃，自相践踏死者无算，僵尸遍野，沟水尽赤。
自成奔永平，我兵逐之。
三桂先驱至永平，自成杀吴襄，奔还京师。
时牛金星居守，诸降人往谒，执门生礼甚恭。
金星曰： 讹言方起，诸君宜简出。 
由是降者始惧，多窜伏矣。
自成至，悉镕所拷索金及宫中帑藏、器皿，铸为饼，每饼千金，约数万饼，骡车载归西安。
二十九日丙戌僣帝号于武英殿，追尊七代皆为帝后，立妻高氏为皇后。
自成被冠冕，列仗受朝。
金星代行郊天礼。
是夕焚宫殿及九门城楼。
诘旦，挟太子、二王西走，而使伪将军左光先、谷可成殿。
五月二日，我大清兵入京师，下令安辑百姓，为帝后发丧，议谥号，遣将偕三桂追自成。
时福王已监国南京，大学士史可法督师讨贼。
自成至定州，我兵追之，与战，斩谷可成，左光先伤足，贼负而逃。
自成西走真定，益发众来攻，我兵复击之。
自成中流矢创甚，西逾故关，入山西。
会我兵东返，自成乃鸠合溃散，走平阳。
李岩者，故劝自成以不杀收人心者也。及陷京师，保护懿安皇后令自尽。
又独于士大夫无所拷掠，金星等大忌之。
定州之败，河南州县多反正，自成召诸将议，岩请率兵往。
金星阴告自成曰： 岩雄武有大略，非能久下人者。河南，岩故乡，假以大兵，必不可制。
十八子之谶，得非岩乎？ 
因谮其欲反。
自成令金星与岩饮，杀之，贼众俱解体。
自成归西安，复遣贼陷汉中，降总兵赵光远，进略保宁。
时献忠以兵拒之，乃还。
八月建祖祢庙成，将往祀，忽寒栗不能就礼。
自成始以岩言，谬为仁义，及岩死，又屡败，复强很自用，伪尚书张第元、耿始然皆以小忤死。
制铜镆，官吏坐赇，即镆斩。
我兵两道追蹑，连蹙之邓州、承天、德安、武昌，穷追至贼老营，大破之者八。当是时，左良玉东下，武昌虚无人。自成屯五十余日，贼众尚五十余万，改江夏曰瑞符县。
寻为我兵所迫，部众多降，或逃散。
自成走咸宁、蒲圻，至通城，窜于九宫山。
秋九月，自成留李过守寨，自率二十骑略食山中，为村民所困、不能脱，遂缢死。
或曰村民方筑堡，见贼少，争前击之，人马俱陷泥淖中，自成脑中鉏死。
剥其衣，得龙衣金印，眇一目，村民乃大惊，谓为自成也。
时我兵遣识自成者验其尸，朽莫辨。
获自成两从父伪赵侯、伪襄南侯及自成妻妾二人，金印一。
又获伪汝侯刘宗敏、伪总兵左光先、伪军师宋献策。
于是斩自成从父及宗敏于军。牛金星、宋企郊等皆遁亡。
自成兄子过改名锦，偕诸贼帅奉高氏降于总督何腾蛟。
时唐王立于闽，赐锦名赤心，封高氏忠义夫人，号其军曰忠贞营，隶腾蛟麾下。
永明王时，赤心封兴国侯，寻死。
张献忠者，延安卫柳树涧人也，与李自成同岁生。
长隶延绥镇为军，犯法当斩，主将陈洪范奇其状貌，为请于总兵官王威释之，乃逃去。
崇祯三年，陕西贼大起，王嘉胤据府谷，陷河曲。
献忠以米脂十八寨应之，自称八大王。
明年，嘉胤死，其党王自用复聚众三十六营，献忠及高迎祥、罗汝才、马守应等皆为之渠。
其冬，洪承畴为总督，献忠及汝才皆就抚。
已而叛入山西，偕群贼焚掠。
寻扰河北，又偕渡河。
自是，陕西、河南、湖广、四川，江北数千里地，皆被蹂躏。
当此之时，贼渠率众无专主，遇官军，人自为斗，胜则争进，败则窜山谷不相顾。
官军遇贼追杀，亦不知所逐何贼也。
贼或分或合，东西奔突，势日强盛。
八年，十三家会荥阳，议敌官军。
守应欲北渡，献忠嗤之，守应怒，李自成为解，乃定议。
献忠始与高迎祥并起作贼，自成乃迎祥偏裨，不敢与献忠并。
及是遂相颉颃，与俱东掠，连破河南、江北诸县，焚皇陵。
已而迎祥、自成西去。献忠独东，围庐州、舒城，俱不下。
攻桐城，陷庐江，屠巢、无为、潜山、太湖、宿松诸城，应天巡抚张国维御之。
献忠从英、霍遁，道麻城，合守应等入关，会迎祥于凤翔。
已，复出商、洛，屯灵宝，以待迎祥。
迎祥至，则合兵复东。
总兵官左良玉、祖宽击之，献忠与迎祥分道走。
宽追献忠，战于嵩县及九皋山，三战皆克，俘斩甚众。
献忠恚，再合迎祥众还战，复大败。
迎祥寻与自成入陕西，而守应、汝才诸贼，各盘踞郧阳、商、洛山中，不能救，献忠亦遁山中。
明年秋，总督卢象升去，苗胙土巡抚湖广，不习兵。
于是献忠自均州，守应自新野，蝎子块自唐县，并犯襄阳，众二余万。
总兵秦翼明兵寡不能御，湖广震动。
献忠纠汝才、守应及闯塌天诸贼，顺流东下，与江北贼贺一龙、贺锦等合，烽火达淮、扬。
南京兵部尚书范景文、操江都御史黄道直、总兵官杨御蕃分汛固守，安池道副使史可法亲率兵当贼冲。
贼从间道犯安庆，连营百里，巡抚国维告警。
诏左良玉、马爌、刘良佐合兵援之，遂大破贼。
贼走潜山之天王古寨，国维檄良玉搜山，良玉不应，寻北去。
贼乃复出太湖，连蕲、黄，败官军于酆家店，杀参将程龙、陈于王等四十余人。
会总兵官牟文绶偕良佐来援，复破贼。
贼皆遁，献忠入湖广。
是时，河南、湖广贼十五家，惟献忠最狡黠骁勍，次则汝才。
献忠尝伪为官兵，欲给宛城，良玉适至，献忠仓皇走，前锋罗岱射之中额，良玉马追及，刃拂献忠面，马驰以免。
会熊文灿为总理，刊檄抚贼。
闯塌天者，本名刘国能，与献忠有郤，诣文灿降。献忠创甚，不能战，大恐。
十一年春，侦知陈洪范隶文灿麾下为总兵，大喜，因遣间赍重币献洪范曰： 献忠蒙公大恩，得不死，公岂忘之邪？
愿率所部降以自效。 
洪范亦喜，为告文灿，受其降。
巡按御史林铭球、分巡道王瑞栴与良玉谋，俟献忠至执之，文灿不可。
献忠遂据谷城，请十万人饷，文灿不敢决。
时群贼皆聚南阳，屠掠旁州县。
文灿赴裕州，益大发檄抚贼。
汝才以战败乞降于太和山监军太监李继改。
明年，射塌天、混十万、过天星、关索、王光恩等十三家渠帅，先后俱降。
陕西总督洪承畴、巡抚孙传庭复大破李自成，自成窜崤、函山中，朝廷皆谓贼扑剪殆尽。
献忠在谷城，训卒治甲仗，言者颇疑其欲反。
帝方信兵部尚书杨嗣昌言，谓文灿能办贼，不复忧也。
夏五月，献忠叛，杀知县阮之钿，隳谷城，陷房县，合汝才兵，杀知县郝景春。
十三家降贼一时并叛，惟王光恩不从。
献忠去房县，左良玉追击之，罗岱为前锋，至罗犭英山，岱中伏死，良玉大败。
嗣昌已拜大学士，乃自请督师，帝大悦。
十月朔，嗣昌至襄阳，集诸将议进兵。
时群贼大掠，贺一龙、贺锦犯随、应、麻、黄，与官军相持。
汝才及过天星窜伏漳、房、兴、远，献忠踞湖广、四川界，将西犯。
嗣昌视东略稍缓，乃宿辎重襄阳，浚濠筑城甚固，令良玉专力剿献忠。
十三年闰正月，良玉击贼枸坪关，献忠遁，追至玛瑙山。
贼据山拒敌，良玉先登，贺人龙、李国奇夹击，大败之，斩首千三百余级，擒献忠妻妾。
湖广将张应元、汪之凤追败之水右坝。
川将张令、方国安又邀击于岔溪。
献忠奔柯家坪，张令逐北深入，被围，应元、之凤援之，复破贼。
献忠率千余骑窜兴、归山中，势大蹙。
初，良玉之进兵也，与嗣昌议不合。
献忠遣间说良玉，良玉乃围而弗攻。
献忠因得与山民市盐刍米酷，收溃散，掩旗息鼓，益西走白羊山。
时汝才及过天星从宁昌窥大昌、巫山，欲渡江，为官兵所扼。
献忠至，遂与之合。
献忠虽累败，气益盛，立马江岸，有不前赴者，辄戮之。
贼争死斗，官军退走。
贼毕渡，屯万顷山，归、巫大震。已而汝才、过天星犯开县不利，汝才东走，过天星复轶开县而西。
诸将往复追逐，献忠乃悉众攻楚兵于土地岭，副将汪之凤战死。
遂陷大昌，进屯开县，张令战死，石砫女土司秦良玉亦败。
汝才复自东至，与献忠转趋达州。
川抚邵捷春退扼涪江。
贼北陷剑州，将入汉中。
总兵官赵光远、贺人龙守阳平、百丈险。贼不得过，乃复走巴西。
涪江师溃，捷春论死。
献忠屠绵州，越成都，陷沪州，北渡隐永川，走汉川、德阳，入巴州。又自巴走达州，复至开县。
先是，嗣昌闻贼入川，进驻重庆。
监军万元吉曰： 贼或东突，不可无备，宜分中军间道出梓潼，扼归路。 
嗣昌不听，拟令诸将尽赴沪州追贼。
十四年正月，总兵猛如虎、参将刘士杰追之开县之黄陵城，贼还战，官军大败，士杰及游击郭开等皆死。
献忠果东出，令汝才拒郧抚袁继咸兵，自率轻骑，一日夜驰三百里，杀督师使者于道，取军符，绐陷襄阳城。
献忠缚襄王翊铭置堂下，属之酒曰： 我欲借王头，使杨嗣昌以陷藩诛，王其努力尽此酒。 
遂杀之，并杀郧襄道张克俭、推官邝曰广，复得其所失妻妾。
又去，陷樊城、当阳、郏。
合汝才入光州，残商城、罗山、息县、信阳、固始。
分军犯茶山、应城，陷随州。
伪张良玉帜，入泌阳。
再攻应山，不克，去。
攻郧阳，守将王光恩力战，始解。
又拔郧西，群盗附者万计，遂东略地。
献忠自玛瑙山之败，心畏良玉，及屡胜，有骄色。
秋八月，良玉追击之信阳，大破之，降贼众数万。
献忠伤股，乘夜东奔，良玉急追之。
会大雨，江溢道绝，官军不能进，献忠走免。
已，复出商城，将向英山，又为副将王允成所破，众道散且尽，从骑止数十。
时汝才已先与自成合，献忠遂投自成。自成以部曲遇之，不从。
自成欲杀之，汝才谏曰： 留之使扰汉南，分官军兵力。 
乃阴与献忠五百骑，使遁去。道纠土贼一斗谷、瓦罐子等，众复盛，然犹佯推自成。
先是，贼营革、左二贺陷含、巢、潜诸县，欲西合献忠，以湖广官兵沮不得达。
及汴围急，督师丁启睿及左良玉皆往援汴，献忠乘间陷亳州，入英、霍山中，与革、左、二贺相见，皆大喜。
明年合攻，陷舒城、六安，掠民益军。
陷庐州，知府郑履祥死。
陷无为、庐江，习水师于巢湖。
太监卢九德以总兵官黄得功、刘良佐之兵战于夹山，败绩，江南大震。
凤阳总督高斗光、安庆巡抚郑二阳逮治，诏起马士英代斗光。
是秋，得功、良佐大破贼于潜山，献忠腹心妇竖尽走蕲水，革、左二贺北投自成。
已，献忠复袭陷太湖。
会良玉避自成东下，尽撤湖广兵自从。
献忠闻之，又袭陷黄梅。
十六年春，连陷广济、蕲州、蕲水。
入黄州，黄民尽逃，乃驱妇女铲城，寻杀之以填堑。
麻城人汤志者，大姓奴也，杀诸生六十人，以城降贼。
献中改麻城为州。
又西陷汉阳，全军从鸭蛋洲渡，陷武昌，执楚王华奎，笼而沈诸江，尽杀楚宗室。
录男子二十以下、十五以上为兵，余皆杀之。
由鹦鹉洲至道士洑，浮胔蔽江，逾月人脂厚累寸，鱼鳖不可食。
献忠遂僣号，改武昌曰天授府，江夏曰上江县。
据楚王第，铸西王之宝，伪设尚书、都督、巡抚等官，开科取士。
以兴国州柯、陈两姓土官悍勇，招降之。
题诗黄鹤楼。
下令发楚邸金振饥民。
蕲、黄等二十一州县悉附。
时李自成在襄阳，闻之忌且怒，贻书谯责。
左良玉兵复西上，伪官吏多被擒杀。
献忠惧，乃悉众趋岳州、长沙。
于是监军道王瓆、沔阳知州章旷、武昌生员程天一、白云寨长易道三皆起兵讨贼，蕲、黄、汉阳三府皆反正。
献忠遂陷咸宁、蒲圻，逼岳州。
沅抚李乾德、总兵孔希贵等据城陵矶拒战，三战三克，歼其前部。
献忠怒，百道并进，乾德等不支，皆走，岳州陷。
献忠欲渡洞庭湖，卜于神，不吉，投珓而訽。
将渡，风大作，献忠怒，连巨舟千艘，载妇女焚之，水光夜如昼。
骑而逼长沙，巡按刘熙祚奉吉王、惠王走衡州，总兵尹先民降，长沙陷。
寻破衡州，吉王、惠王、桂王俱走永州。
乃拆桂府材，载至长沙，造伪殿，而自追三王于永。
熙祚命中军护三王入广西，身入永死守，城陷见杀。
又陷宝庆、常德，发故督师杨嗣昌祖墓，斩其尸见血。
攻道州，守备沈至绪战殁，其女再战，夺父尸还，城获全。
遂东犯江西，陷吉安、袁州、建昌、抚州、永新、安福、万载、南丰诸府县。
广东大震，南、韶属城官民尽逃。
贼有献计取吴、越者，献忠惮良玉在，不听，决策入川中。
十七年春陷夔州，至万县，水涨，留屯三月。
已，破涪州，败守道刘麟长、总兵曾英兵。
进陷佛图关。破重庆，瑞王常浩遇害。
是日，天无云而雷，贼有震者。献忠怒，发巨炮与天角。
遂进陷成都，蜀王至澍率妃、夫人以下投于井，巡抚龙文光被杀。
是时我大清兵已定京师，李自成遁归西安。
南京诸臣尊立福王，命故大学士王应熊督川、湖军事，兵力弱，不能讨贼。
献忠遂僣号大西国王，改元大顺，冬十一月庚寅，即伪位，以蜀王府为宫，名成都曰西京。
用汪兆麟为左丞相，严锡命为右丞相。
设六部五军都督府等官，王国麟、江鼎镇、龚完敬等为尚书。
养子孙可望、艾能奇、刘文秀、李定国等皆为将军，赐姓张氏，分徇诸府州县，悉陷之。
保宁、顺庆先已降自成，置官吏，献忠悉逐去。
自成发兵攻，不克，遂据有全蜀。
惟遵义一郡及黎州土司马金坚不下。
献忠黄面长身虎颔，人号黄虎。
性狡谲，嗜杀，一日不杀人，辄悒悒不乐。诡开科取士，集于青羊宫，尽杀之，笔墨成丘冢。
坑成都民于中园。
杀各卫籍军九十八万。
又遣四将军分屠各府县，名草杀。
伪官朝会拜伏，呼獒数十下殿，獒所嗅者，引出斩之，名天杀。
又创生剥皮法，皮未去而先绝者，刑者抵死。
将卒以杀人多少叙功次，共杀男女六万万有奇。
贼将有不忍至缢死者。伪都督张君用、王明等数十人，皆坐杀人少，剥皮死，并屠其家。
胁川中士大夫使受伪职，叙州布政使尹伸、广元给事中吴宇英不屈死。
诸受职者，后寻亦皆见杀。
其惨虐无人理，不可胜纪。
又用法移锦江，涸而阙之，深数丈，埋金宝亿万计，然后决堤放流，名水藏，曰： 无为后人有也。 
当是时，曾英、李占春、于大海、王祥、杨展、曹勋等议兵并起，故献忠诛杀益毒。川中民尽，乃谋窥西安。
顺治三年，献忠尽焚成都宫殿庐舍，夷其城，率众出川北，又欲尽杀川兵。
伪将刘进忠故统川兵，闻之，率一军逃。
会我大清兵至汉中，进忠来奔，乞为乡导。至盐亭界，大雾。献忠晓行，猝遇我兵于凤凰坡，中矢坠马，蒲伏积薪下。
于是我兵擒献忠出，斩之。
川中自遭献忠乱，列城内杂树成拱，狗食人肉若猛兽虎豹，啮人死辄弃去，不尽食也。
民逃深山中，草衣不食久，遍体皆生毛。
献忠既诛，贼党可望、能奇、文秀、定国等溃入川南，杀曾英、李乾德等，后皆降于永明王。
