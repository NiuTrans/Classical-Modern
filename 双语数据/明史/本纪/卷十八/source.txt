◎世宗二
二十二年春正月丙午朔，日有食之。
三月庚戌，复遣使采木湖广。
是春，俺答屡入塞。
秋八月，犯延绥，总兵官吴瑛等击败之。
冬十月，朵颜入寇，杀守备陈舜。
十二月乙酉，免南畿被灾税粮。
是年，占城、土鲁番、撒马儿罕、天方、乌斯藏入贡。
二十三年春正月丙寅，俺答犯黄崖口。
二月戊寅，犯大水谷。
三月癸丑，犯龙门所。
丁巳，赐秦鸣雷等进士及第、出身有差。
秋七月，俺答犯大同，总兵官周尚文战于黑山，败之。
八月甲午，翟銮罢。
九月癸卯，免浙江被灾税粮。
丁未，吏部尚书许赞兼文渊阁大学士，礼部尚书张璧兼东阁大学士，预机务。
壬子，振湖广灾。
冬十月戊辰，免河南被灾税粮。
甲戌，小王子入万全右卫。
戊寅，掠蔚州，至于完县。
京师戒严。
乙酉，逮总督宣大兵部尚书翟鹏、巡抚蓟镇佥都御史朱方下狱，鹏谪戍，方杖死。
十一月庚子，京师解严。
加方士陶仲文少师。
十二月丙子，振江西灾。
是年，安南入贡，日本以无表却之。
二十四年春二月戊申，诏流民复业，予牛种，开垦闲田者给复十年。
三月壬午，逮总督宣大兵部侍郎张汉下狱，谪戍。
夏五月壬戌朔，日有食之。六月壬辰，太庙成。
是夏，免畿辅、山西、陕西被灾税粮。
秋七秋壬戌，有事于太庙，赦徒罪以下。
八月丙午，瘗暴骸。
己酉，张璧卒。
庚戌，俺答犯松子岭，杀守备张文瀚。
是月，犯大同，参将张凤、指挥刘钦等战死。
九月丁丑，召夏言入阁。
冬十一月辛巳，许赞罢。
是年，安南、琉球、乌斯藏入贡。
二十五年春三月戊辰，四川白草番乱。
夏五月戊辰，俺答款大同塞，边将杀其使。
六月甲辰，犯宣府，千户汪洪战死。
秋七月癸酉，以醴泉出承华殿，廷臣表贺，停诸司封事二十日。
嗣后，庆贺斋祀悉停封奏。
是月，俺答犯延安、庆阳。
八月壬子，免山东被灾税粮。
九月，俺答犯宁夏。
冬十月丁亥，犯清平堡，游击高极战死。
癸巳，代府奉国将军充灼谋反，伏诛。
甲午，杀故建昌侯张延龄。
十二月丁未，免河南被灾税粮。
是年，土鲁番入贡。
二十六年春三月庚午，赐李春芳等进士及第、出身有差。
夏四月乙巳，巡抚四川都御史张时彻、副总兵何卿讨平白草叛番。
己酉，俺答求贡，拒之。
秋七月丙辰，河决曹县。
八月丙戌，免陕西被灾税粮。
九月戊辰，户部尚书王杲以科臣劾其通贿下狱，遣戍。
闰月丙午，振成都饥。
冬十一月壬午，大内火，释杨爵于狱。乙未，皇后崩。
十二月辛酉，逮甘肃总兵官仇鸾。
乙亥，海寇犯宁波、台州。
是年，琉球入贡。
二十七年春正月，把都儿寇广宁，参将阎振战死。
癸未，以议复河套，逮总督陕西三边侍郎曾铣，杖给事中御史于廷。
罢夏言。
三月癸巳，杀曾铣，逮夏言。
癸卯，出仇鸾于狱。
夏五月丙戌，葬孝烈皇后。
秋七月戊寅，京师地震。
庚子，西苑进嘉谷，荐于太庙。
八月丁巳，俺答犯大同，指挥顾相等战死，周尚文追败之于次野口。
九月壬午，犯宣府，深入永宁、怀来、隆庆，守备鲁承恩等战死。
乙未，免陕西被灾税粮。
冬十月癸卯，杀夏言。
十一月乙未，诏抚按官采生沙金。
是年，日本入贡。
二十八年春二月乙巳，振陕西饥。
辛亥，南京吏部尚书张治为礼部尚书兼文渊阁大学士，祭酒李本为少詹事兼翰林学士，入阁预机务。
壬子，俺答犯宣府，指挥董昜等败没，遂东犯永宁，关南大震。
乙卯，周尚文败俺答于曹家庄。
丙辰，宣府总兵官赵国忠又败之于大滹沱。
三月辛未朔，日有食之。丁亥，皇太子薨。
秋七月，浙江海贼起。
九月，朵颜三卫犯辽东。
冬十月辛丑，免畿内被灾税粮。
是年，日本、琉球入贡。
二十九年春三月壬午，赐唐汝楫等进士及第、出身有差。
是月，琼州黎贼平。
夏六月丁巳，俺答犯大同，总兵官张达、副总兵林椿战死。
是夏，免陕西、河南、江北被灾夏税。
秋八月丙寅，封方士陶仲文为恭诚伯。
丁丑，俺答大举入寇，攻古北口，蓟镇兵溃。
戊寅，掠通州，驻白河，分掠畿甸州县，京师戒严。
召大同总兵官仇鸾及河南、山东兵入援。
壬午，薄都城。
仇鸾为平虏大将军，节制诸路兵马，巡抚保定都御史杨守谦提督军务，左谕德赵贞吉宣谕诸军。
癸未，始御奉天殿，戒敕群臣。
甲申，寇退。
逮守通州都御史王仪。
丙戌，京师解严。
杖赵贞吉，谪外任。
丁亥，仇鸾败绩于白羊口。
兵部尚书丁汝夔、巡抚侍郎杨守谦有罪，弃市。
杖左都御史屠侨、刑部侍郎彭黯。
九月辛卯，振畿内被寇者。
乙未，罢团营，复三大营旧制，设戎政府，以仇鸾总督之。
丁酉，罢领营中官。
戊申，免畿内被灾税粮。
壬子，废郑王厚烷为庶人。
冬十月甲戌，张治卒。
十一月癸巳，分遣御史选边军入卫。
壬寅，祧仁宗，祔孝烈皇后于太庙。
是年，琉球入贡。
三十年春三月壬辰，开马市于宣府、大同，兵部侍郎史道经理之。
夏四月壬午，下经略京城副都御史商大节于狱。
秋九月乙未，京师地震，诏修省。
冬十一月，俺答犯大同。
是年，免两畿、河南、江西、辽东、贵州、山东、山西被灾税粮。
三十一年春正月壬辰，俺答犯大同。
甲午，入弘赐堡。
二月癸丑，振宣、大饥。
辛酉，俺答犯怀仁川，指挥佥事王恭战死。
己巳，建内府营，操练内侍。
三月戊子，大将军仇鸾帅师赴大同。
辛卯，礼部尚书徐阶兼东阁大学士，预机务。
夏四月丙寅，把都儿、辛爱犯新兴堡，指挥王相等战死。
癸卯，罢各边马市。
冬十月己未，兵部尚书赵锦坐仇鸾党戍边。
壬戌，免江西被灾税粮。
十二月丁巳。光禄少卿马从谦坐诽谤杖死。
三十二年春正月戊寅朔，日食，阴云不见。
己卯，侍郎吴鹏振淮、徐水灾。
二月甲子，倭犯温州。
壬申，俺答犯宣府，参将史略战死。
三月丁丑，振陕西饥。
辛巳，吉能犯延绥，杀副总兵李梅。
壬午，兵部侍郎杨博巡边。
甲申，振山东饥。
甲午，赐陈谨等进士及第、出身有差。
甲辰，俺答犯宣府，副总兵郭都战死。
闰三月，海贼汪直纠倭寇濒海诸郡，至六月始去。
秋七月戊午，俺答大举入寇，犯灵丘、广昌。
乙丑，河套诸部犯延绥。
己巳，俺答犯浮图峪，游击陈凤、朱玉御之。
庚午，河南贼师尚诏陷归德及柘城、鹿邑。
八月丙子，小王子犯赤城。
丙申，师尚诏攻太康，官军与战于鄢陵，败绩。
戊戌，振山东灾，免税粮。
九月丙午，俺答犯广武，巡抚都御史赵时春败绩，总兵官李涞、参将冯恩等力战死。
辛酉，以敌退告谢郊庙。
冬十月甲戌，振河南、山东饥。
庚子，师尚诏伏诛，贼平。
辛丑，京师外城成。
是年，琉球入贡。
三十三年春正月壬寅朔，以贺疏违制，杖六科给事中于廷。
戊辰，官军围倭于南沙，五阅月不克，倭溃围出，转掠苏、松。
二月庚辰，官军败绩于松江。
三月乙丑，倭犯通、泰，余众入青、徐界。
夏四月甲戌，振畿内饥。
乙亥，倭犯嘉兴，都司周应桢等战死。
乙酉，陷崇明，知县唐一岑死之。
五月壬寅，倭掠苏州。
丁巳，南京兵部尚书张经总督军务，讨倭。
六月癸酉，俺答犯大同，总兵官岳懋战死。
己丑，侍郎陈儒振大同军士。
秋八月癸未，倭犯嘉定，官军败之。
庚寅，复战，败绩。
九月丁卯，俺答犯古北口，总督杨博御却之。
是年，暹罗、土鲁番、天方、撒马儿罕、乌斯藏入贡。
三十四年春正月丁酉朔，倭陷崇德，攻德清。
二月丙戌，工部侍郎赵文华祭海，兼区处防倭。
是月，俺答犯蓟镇，参将赵倾葵等战死。
三月甲寅，苏松兵备副使任环败倭于南沙。
夏四月戊子，俺答犯宣府，参将李光启被执，不屈死。
五月甲午，总督侍郎张经、副总兵俞大猷击倭于王江泾，大破之。乙巳，倭分道掠苏州属县。
己酉，逮张经下狱。
六月壬午，兵部侍郎杨宜总督军务，讨倭。
秋七月乙巳，倭陷南陵，流劫芜湖、太平。
丙辰，犯南京。
八月壬辰，苏松巡抚都御史曹邦辅败倭于浒墅。
九月乙未，赵文华及巡按御史胡宗宪击倭于陶宅，败绩。
丙午，俺答犯大同、宣府。
戊午，犯怀来，京师戒严。
辛酉，参将马芳败寇于保安。
是秋，免江北、山东被灾秋粮。
冬十月庚寅，杀张经及巡抚浙江副都御史李天宠、兵部员外郎杨继盛。
辛卯，倭掠宁波、台州，犯会稽。
十一月壬辰朔，日有食之。庚申，倭犯兴化、泉州。
闰月丁丑，免畿内水灾税粮。
十二月甲午，开山东、四川银矿。
壬寅，山西、陕西、河南地大震，河、渭溢，死者八十三万有奇。
是年，琉球入贡。
三十五年春正月壬午，官军击倭于松江，败绩。
二月甲午，振平阳、延安灾。
己亥。杨宜罢。
戊午，吏部尚书李默坐诽谤下锦衣卫狱，论死。
巡抚侍郎胡宗宪总督军务，讨倭。
三月丁丑，赐诸大绶等进士及第、出身有差。
夏四月丙申，振陕西灾。
甲辰，倭寇无为州，同知齐恩战死。
辛亥，游击宗礼击倭于崇德，败没。
五月乙丑，赵文华提督江南、浙江军务。
丁亥，左通政王槐采矿银于玉旺峪。
六月丙申，总兵官俞大猷败倭于黄浦。
辛丑，俺答犯宣府，杀游击张纮。
秋七月辛巳，胡宗宪破倭于乍浦。
八月壬寅，诏采芝。
辛亥，胡宗宪袭破海贼徐海于梁庄。
九月乙丑，徽王载埨有罪，废为庶人。
免南畿被灾税粮。
壬午，以平浙江倭，祭告郊庙社稷。
冬十月丙戌朔，日有食之。
十一月戊午，打来孙犯广宁，总兵官殷尚质等战死。
十二月丁未，犯环庆。
三十六年春二月，俺答犯大同。
三月壬午，把都儿寇迁安，副总兵蒋承勋力战死。
是月，吉能寇延绥，杀副总兵陈凤。
夏四月丙申，奉天、华盖、谨身三殿灾。
壬寅，下诏引咎修斋五日，止诸司封事，停刑。
五月癸丑，倭犯扬、徐，入山东界。
癸亥，采木于四川、湖广。
辛未，倭犯天长、盱眙，遂攻泗州。
丙子，犯淮安。
六月乙酉，兵备副使于德昌、参将刘显败倭于安东。
甲午，罢陕西矿。
秋七月庚午，诏广东采珠。
九月，俺答子辛爱寇应、朔，毁七十余堡。
冬十一月丁丑，辛爱围右卫城。
是冬，免山东、浙江被灾税粮。
是年，琉球入贡。
三十七年春正月癸亥，罢河南矿。
三月辛未，始免三大营听征官军营造工役。
夏四月癸未，振辽东饥。
辛巳，倭分犯浙江、福建。
秋八月己未，吉能犯永昌、凉州，围甘州。
冬十月癸丑，礼部进瑞芝一千八百六十本，诏广求径尺以上者。
十一月丁亥，谕法司恤刑。
是年，琉球、暹罗入贡。
三十八年春二月庚午，把都儿犯潘家口，渡滦河，逼三屯营。
三月己卯，掠迁安、蓟州、玉田。
庚寅，赐丁士美等进士及第、出身有差。癸巳，倭犯浙东，海道副使谭纶败之。
甲午，逮浙江总兵官俞大猷。
夏四月丁未，倭犯通州。
甲寅，倭攻福州。
庚申，倭攻淮安，巡抚凤阳都御史李遂败之于姚家荡，倭退据庙湾。
丙寅，副使刘景韶大破倭于印庄。
五月辛巳，逮总督蓟辽右都御史王忬下狱。
甲午，刘景韶破倭于庙湾，江北倭平。
六月乙巳，辛爱犯大同。
秋八月己未，李遂、胡宗宪破倭于刘家庄。
甲子，振辽东饥，给牛种。
是月，俺答犯土木，游击董国忠等战死。
九月，犯宣府。
是年，土鲁番、天方、撒马儿罕、鲁迷、哈密、暹罗入贡。
三十九年春正月丙戌，俺答犯宣府。
二月丁巳，南京振武营兵变，杀总督粮储侍郎黄懋官。
戊午，振顺天、永平饥。
倭犯潮州。
三月癸未，大同总兵官刘汉袭败兀慎于灰河。
丁亥，打来孙犯广宁，陷中前所。杀守备武守爵、黄廷勋。
夏五月壬午，振山西三关饥。
壬辰，盗入广东博罗县，杀知县舒颛。
秋七月乙丑朔，把都儿犯蓟西，游击胡镇御却之。
庚午，刘汉袭俺答于丰州，破之。九月己巳，俺答犯朔州、广武。
冬十二月，土蛮犯海州东胜堡。
是月，闽、广贼犯江西。
是年，免畿内、山西、山东、湖广、陕西被灾税粮。
暹罗入贡。
四十年春二月辛卯朔，日当食，不见。
振山东饥。
丁未，景王之国。
三月壬戌，振京师饥。
夏四月丁未，振山西饥。
五月乙亥，李本以忧去。
闰月丙辰，贼犯泰和，杀副使汪一中、指挥王应鹏。
秋七月己丑朔，日有食之。
庚戌，俺答犯宣府，副总兵马芳御却之。
九月庚子，犯居庸关，参将胡镇御却之。
辛丑，振南畿灾。
冬十一月甲午，礼部尚书袁炜为户部尚书兼武英殿大学士，预机务。
庚戌，吉能犯宁夏，进逼固原，辛亥，万寿宫灾。
十二月丙寅，把都儿犯辽东盖州。
是年，乌斯藏入贡。
四十一年春三月辛卯，白兔生子，礼部请告庙，许之，群臣表贺。
壬寅，赐申时行等进士及第、出身有差。
己酉，重作万寿宫成。
夏五月壬寅，严嵩罢。
壬子，土蛮攻汤站堡，副总兵黑春力战死。
秋九月壬午，三殿成，改奉天曰皇极，华盖曰中极，谨身曰建极。
冬十月，免南畿、江西被灾税粮。
十一月乙酉，分遣御史访求方士、法书。
丁亥，逮胡宗宪，寻释之。
辛丑，吉能犯宁夏，副总兵王勋战死。
己酉，倭陷兴化。
是月，延绥总兵官赵岢分部出塞袭寇，败之。
免陕西、湖广被灾及福建被寇者税粮。
是年，琉球入贡。
四十二年春正月戊申，俺答犯宣府，南掠隆庆。
夏四月庚申，倭犯福清，总兵官刘显、俞大猷合兵歼之。
丁卯，副总兵戚继光破倭于平海卫。
秋八月乙亥，总兵官杨照袭寇于广宁塞外，力战死。
冬十月丁卯，辛爱、把都儿破墙子岭入寇，京师戒严，诏诸镇兵入援。
戊辰，掠顺义、三河，总兵官孙膑败死。
乙亥，大同总兵官姜应熊御寇密云，败之。
十一月丁丑，京师解严。
是年，琉球入贡。
四十三年春正月壬辰，土蛮黑石炭寇蓟镇，总兵官胡镇、参将白文智御却之。
二月己酉，伊王典楧有罪，废为庶人。
戊午，倭犯仙游，总兵官戚继光大败之，福建倭平。
闰月丙申，盗据漳平，知县魏文瑞死之。
三月己未，官军击潮州倭，破之。
乙卯，获桃于御幄，群臣表贺。
六月辛卯，倭犯海丰，俞大猷破之。
冬十二月，南韶贼起，守备贺铎、指挥蔡胤元被执死之。
俺答犯山西，游击梁平、守备祁谋战死。
是年，西番、哈密、安南入贡，鲁迷国贡狮子。
四十四年春三月丁巳，赐范应期等进士及第、出身有差。
己未，袁炜致仕。
辛酉，严世蕃伏诛。
是月，土蛮犯辽东，都指挥線补衮、杨维藩战死。
夏四月庚辰，吏部尚书严讷、礼部尚书李春芳并兼武英殿大学士，预机务。
壬午，俺答犯肃州，总兵官刘承业御却之。
六月甲戌，芝生睿宗原庙柱，告庙受贺，遂建玉芝宫。
秋八月壬午，获仙药于御座，告庙。
冬十一月癸卯，严讷致仕。
戊申，奉安献皇帝、后神主于玉芝宫。
是年，琉球入贡。
四十五年春二月癸亥，户部主事海瑞上疏，下锦衣卫狱。
是月，俞大猷讨广东山贼，大破之。
浙江、江西矿贼陷婺源。
三月己未，吏部尚书郭朴兼武英殿大学士，礼部尚书高拱兼文渊阁大学士，预机务。
夏四月壬戌朔，日有食之。丙戌，俺答犯辽东。
六月丙子，旱，亲祷雨于凝道雷轩，越三日雨，群臣表贺。
秋七月乙未，俺答犯万全右卫。
冬十月丁卯，犯固原，总兵官郭江败死。
癸酉，犯偏头关。
闰月甲辰，犯大同。参将崔世荣力战死。
十一月己未，帝不豫。
十二月庚子，大渐，自西苑还乾清宫。
是日崩，年六十。遗诏裕王嗣位。
隆庆元年正月，上尊谥，庙号世宗，葬永陵。
赞曰：世宗御极之初，力除一切弊政，天下翕然称治。
顾迭议大礼，舆论沸腾，幸臣假托，寻兴大狱。
夫天性至情，君亲大义，追尊立庙，礼亦宜之；然升祔太庙，而跻于武宗之上，不已过乎！
若其时纷纭多故，将疲于边，贼讧于内，而崇尚道教，享祀弗经，营建繁兴，府藏告匮，百余年富庶治平之业，因以渐替。
虽剪剔权奸，威柄在御，要亦中材之主也矣。
