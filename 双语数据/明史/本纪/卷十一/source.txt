◎景帝
恭仁康定景皇帝，讳祁钰，宣宗次子也。
母贤妃吴氏。
英宗即位，封郕王。
正统十四年秋八月，英宗北狩，皇太后命王监国。
丙寅，移通州粮入京师。
徵两畿、山东、河南备倭运粮诸军入卫，召宁阳侯陈懋帅师还。
戊辰，兵部侍郎于谦为本部尚书。
令群臣直言时事，举人材。
己巳，皇太后诏立皇子见深为皇太子。
恤阵亡将士。
庚午，籍王振家。
辛未，右都御史陈镒抚安畿内军民。
壬申，都督石亨总京营兵。
乙亥，谕边将，瓦剌秦驾至，不得轻出。
输南京军器于京师。
修撰商辂、彭时入阁预机务。
是月，广东贼黄萧养作乱。
九月癸未，王即皇帝位，遥尊皇帝为太上皇帝，以明年为景泰元年，大赦天下，免景泰二年田租十之三。
甲申，夷王振族。
庚寅，处州贼平。
癸巳，指挥佥事季铎奉皇太后命，达于上皇。
甲午，祭宣府、土木阵亡将士，瘗遗骸。
乙未，总兵官安乡伯张安讨广州贼，败死。
指挥佥事王清被执，死之。
辛丑，给事中孙祥、郎中罗通为右副都御史，守紫荆居庸关。
甲辰，遣御史十五人募兵畿内、山东、山西、河南。
都督同知陈友帅师讨湖广、贵州叛苗。
乙巳，遣使奉书上皇。
丙午，苗围平越卫，调云南、四川兵会王骥讨之。
参议杨信民为右佥都御史，讨广东贼。
冬十月戊申，也先拥上皇至大同。
壬子，诏诸王勤王。
乙卯，于谦提督诸营，石享及诸将分守九门。
丙辰，也先陷紫荆关，孙祥死之，京师戒严。
丁巳，诏宣府、辽东总兵官，山东、河南、山西、陕西巡抚及募兵御史将兵入援。
戊午，也先薄都城，都督高礼、毛福寿败之于彰义门。
己未，右通政王复、太常少卿赵荣使也先营，朝上皇于土城。
庚申，徵兵于朝鲜，调河州诸卫士军入援。
于谦、石亨等连败也先众于城下。
壬戌，寇退。
甲子，出紫荆关，丁卯，诏止诸王兵。瓦剌可汗脱脱不花使来。
辛未，昌平伯杨洪充总兵官，都督孙镗、范广副之，剿畿内余寇。
十一月癸未，修沿边关隘。
辛卯，毛福寿为副总兵，讨辰州叛苗。
壬辰，上皇至瓦剌。
乙未，侍郎耿九畴抚安南畿流民，赐复三年。
十二月庚戌，尊皇太后为上圣皇太后。
辛亥，王骥为平蛮将军，充总兵官，讨贵州叛苗。
都督同知董兴为左副总兵，讨广东贼，户部侍郎孟鉴参赞军务。
癸丑，尊母贤妃为皇太后。
甲寅，立妃汪氏为皇后。
丙辰，大赦。
己未，石亨、杨洪、柳溥分练京营兵。
戊辰，祭阵亡官军于西直门外。是年，琉球中山、占城、乌斯藏、撒马儿罕入贡。
景泰元年春正月丁丑朔，罢朝贺。
辛巳，城昌平。
壬午，享太庙。
丙戌，大祀天地于南郊。
闰月甲寅，瓦刺寇宁夏。
癸亥，诏会试取士毋拘额。
庚午，大同总兵官郭登败瓦剌于沙窝，又追败之于栲栳山，封登定襄伯。
是月，免大名、真定、开封、卫辉被灾税粮。
二月戊寅，耕耤田。
癸未，悬赏格招陷敌军民。
丙戌，石亨为镇朔大将军，帅师巡大同。
都指挥同知杨能充游击将军，巡宣府。
壬辰，太监喜宁伏诛。
三月己酉，瓦剌寇朔州。
辛亥，录土木死事诸臣后。
癸丑，瓦剌寇宁夏、庆阳。
乙卯，寇朔州。
癸亥，免畿内逋赋及夏税。
夏四月丙子，广东都指挥李升、何贵帅兵捕海贼，战死。
辛巳，瓦剌寇大同，官军击却之。
丁亥，保定伯梁珤代王骥讨贵州叛苗。
戊子，大理寺丞李茂录囚南京，考黜百司，访军民利病。
丙申，瓦剌寇雁门。
己亥，都督同知刘安充总兵官，练兵于保定、真定及涿、易、通三州，佥都御史曹泰参赞军务。
庚子，振山东饥。
辛丑，振畿内被寇州县。
癸卯，瓦剌寇大同，郭登击却之。
五月乙巳，免山西被灾税粮。
瓦剌掠河曲、代州，遂南犯，诏刘安督涿、易诸军御之。
戊申，瓦剌寇雁门，益黄花镇戍兵卫陵寝。
癸丑，董兴击破广东贼，黄萧养伏诛。
壬戌，振大同被寇军民。
丙寅，侍郎侯琎、副总兵田礼大破贵州苗。
辛未，瓦剌遣使请和。
六月壬午，瓦剌寇大同，郭登击却之。
丙戌，也先复拥上皇至大同。
丁亥，左都御史陈镒、王文以鞫太监金英家人不实下狱，寻释之。
戊子，瓦剌寇宣府，都督朱谦、参将纪广御却之。
戊戌，免山东被灾州县税粮。
乙亥，给事中李实、大理寺丞罗绮使瓦剌。
秋七月庚戌，尚书侯琎、参将方瑛破贵州苗，擒其酋献京师。
庚申，右都御史杨善、工部侍郎赵荣使瓦剌。
停山西民运粮大同。
癸亥，李实、罗绮还。
己巳，杨善至瓦剌，也先许上皇归。
八月癸酉，上皇发瓦剌。
戊寅，祀社稷。
甲申，遣侍读商辂迎上皇于居庸关。
丙戌，上皇还京师。帝迎于东安门，入居南宫。帝帅百官朝谒。
庚寅，赦天下。
辛卯，刑部右侍郎江渊兼翰林学士，直文渊阁，预机务。
九月癸丑，巡抚河南副都御史王来总督湖广、贵州军务，讨叛苗。
冬十月辛卯，录囚。癸巳，免畿内逋赋。
十一月辛亥，礼部尚书胡濙请令百官贺上皇万寿节。
十二月丙申，复请明年正旦百官朝上皇于延安门。
皆不许。
是年，朝鲜贡马者三。
二年春正月庚戌，大礼天地于南郊。
壬子，诏天下朝觐官当黜者运粮口外。
二月辛未，释奠于先师孔子。
辛卯，以星变修省，诏廷臣条议宽恤诸政。
癸巳，诏畿内及山东巡抚官举廉能吏专司劝农，授民荒田，贷牛种。
三月壬寅，赐柯潜等进士及第、出身有差。
夏四月乙酉，梁珤、王来等破平越苗，献俘京师。
甲午，瓦剌寇宣府马营，敕游击将军石彪等巡边。
乙未，命石亨选京营兵操练，尚书石璞总督军务。
五月乙巳，城固原。
六月戊辰朔，日当食不见。
己卯，诏贵州各卫修举屯田。
秋七月戊申，普定、永宁、毕节诸苗复叛，梁珤等留军讨之。
八月壬申，南京地震。
辛巳，复午朝。
九月乙卯，禁诸司起复。
冬十月己丑，免山西被灾税粮。
十二月庚寅，礼部左侍郎王一宁、祭酒萧镃兼翰林学士，直文渊阁，预机务。
是月，也先弑其主脱脱不花。
是年，安南、琉球中山、瓦剌、哈密入贡。
三年春正月丙午，大祀天地于南郊。
二月乙酉，副都御史刘广衡录南京囚。
戊子，户部尚书金濂以违诏下狱，寻释之。
三月戊午，毛福寿讨湖广巴马苗，克之。
夏五月甲午，废皇太子见深为沂王，立皇子见济为皇太子。
废皇后汪氏，立太子母杭氏为皇后。
封上皇子见清荣王，见淳许王。
大赦天下。
丙申，筑沙湾堤成。
辛丑，河南流民复业者，计口给食五年。
乙巳，官颜、孟二氏子孙各一人。
六月乙亥，罢各省巡抚官入京议事。
是月，大雨，河决沙湾。
秋七月乙未，左都御史王翱总督两广军务。壬寅，王一宁卒。
八月乙丑，振徐、兖水灾。
戊辰，都御史洪英，尚书孙原贞、薛希琏等分行天下，考察官吏。
丁丑，振两畿水灾州县，免税粮。
乙酉，振南畿、河南、山东流民。
九月庚寅，江渊起复。
辛卯，以南京地震，两淮大水，河决，命都御史王文巡视安辑。
乙未，振两畿、山东、山西、福建、广西、江西、辽东被灾州县。
闰月癸未，开处州银场。
是月，福建盗起。
冬十月戊戌，左都御史王文兼翰林学士，直文渊阁，预机务。
丙辰，都督孙镗、佥事石彪协守大同，都督同知卫颍，佥事杨能、张钦协守宣府，备也先。
十一月己未朔，日有食之。戊辰，都督方瑛平白石崖诸苗。
甲戌，安辑畿内、山东、山西逃民，复赋役五年。
是月，免山东及淮、徐水灾税粮。
十二月癸巳，始立团营，太监阮让、都督杨俊等分统之，听于谦、石亨、太监刘永诚、曹吉祥节制。
是月，免河南及永平被灾秋粮。
是年，瓦剌、琉球中山、爪哇、暹罗、安南、哈密、乌斯藏入贡。
四年春正月辛未，大祀天地于南郊。
二月戊子，五开、清浪诸苗复叛，梁珤、王来讨之。
庚戌，免江西去年被灾秋粮。
三月戊寅，开建宁银场。
夏四月戊子，筑沙湾决口。
运南京仓粟振徐州。
五月丁巳，发徐、淮仓振饥民。
己巳，王文起复。
甲戌，徐州复大水，民益饥。
发支运及盐课粮振之。
丁丑，发淮安仓振凤阳。
乙酉，沙湾河复决。
六月壬辰，吏部尚书何文渊以给事中林聪言下狱，寻令致仕。
辛亥，瘗土木、大同、紫荆关暴骸。
秋七月庚辰，停诸不急工役。
八月己丑，振河南饥。
甲午，也先自立为可汗。
冬十月庚寅，诏天下镇守、巡抚官督课农桑。
甲午，谕德徐有贞为左佥都御史，治沙湾决河。
戊戌，也先遣使来。
十一月辛未，皇太子见济薨。
十二月乙未，免山东被灾税粮。
乙巳，赉边军。
是年，琉球中山、安南、爪哇、日本、占城、哈密、瓦剌入贡。
五年春正月戊午，黄河清，自龙门至于芮城。
甲子，大祀天地于南郊。壬申，罢福州，建宁银场。
甲戌，平江侯陈豫、学士江渊抚辑山东、河南被灾军民。
二月乙巳，以雨旸弗时，诏修省，求直言。
三月壬子，赐孙贤等进士及第、出身有差。
辛酉，学士江渊振淮北饥民。
王文抚恤南畿。
甲子，总督两广副都御史马昂破泷水瑶。
庚辰，缅甸执献思机发。
夏四月壬午朔，日有食之。辛卯，方瑛破草塘苗，封瑛南和伯。
五月甲子，礼部郎中章纶、御史钟同以请复沂王为皇太子下锦衣卫狱。
六月戊子，录囚。
秋七月癸酉，振南畿水灾。
八月丁酉，复命天下巡抚官赴京师议事。
九月壬戌，免苏、松、常、扬、杭、嘉、湖漕粮二百余万石。
冬十月庚辰，副都御史刘广衡巡抚浙江、福建，专司讨贼。
十一月戊午，罢苏、松、常、镇织造采办。
十二月，免南畿、浙江被灾税粮。
是年，安南、琉球中山、爪哇入贡。
也先为知院阿剌所杀。
六年春正月戊午，大祀天地于南郊。
二月壬午，太监王诚同法司、刑科录囚。
大理少卿李茂等录南京、浙江囚。
夏四月丙子朔，日有食之。
辛巳，敕户、兵二部及两畿、山东、河南、浙江、湖广抚、按、三司官条宽恤事，罢不急诸务。
五月己巳，祷雨于南郊。
六月乙亥，宋儒朱熹裔孙梃为翰林院世袭《五经》博士。
癸未，河决开封。
秋七月乙亥。沙湾决口堤成。
庚寅，以南京灾异屡见，敕群臣修省。
八月庚申，南京大理少卿廖庄又请复沂王为皇太子，杖于阙下，并杖章纶、钟同于狱，同卒。
九月乙亥，振苏、松饥民米麦一百余万石。
冬十月戊午，免陕西被灾税粮。
十一月乙亥，南和伯方瑛为平蛮将军充总兵官，讨湖广苗。
十二月己巳，免南畿被灾秋粮。
是年，琉球中山、暹罗、哈密、满剌加入贡。
七年春正月己卯，尚书石璞抚安湖广军民。
壬午，大祀天地于南郊。
二月庚申，皇后崩。
甲子，营寿陵。
三月戊寅，免云南被灾税粮。
夏五月戊寅，以水旱灾异，敕内外诸臣修省。
辛卯，宋儒周敦颐裔孙冕为翰林院世袭《五经》博士。
六月庚申，葬肃孝皇后。
冬十月癸卯，振江西饥。
十二月己亥，方瑛大破湖广苗。
戊午，振畿内、山东、河南水灾。
癸亥，帝不豫，罢明年元旦朝贺。
是冬，免畿内、山东被灾税粮，并蠲逋赋。
是年，琉球中山、撒马儿罕、乌斯藏入贡。
八年春正月戊辰，免江西被灾税粮。
丁丑，帝舆疾宿南郊斋宫。己卯，群臣请建太子，不听。
壬午，武清侯石亨、副都御史徐有贞等迎上皇复位。
二月乙未，废帝为郕王，迁西内。
皇太后吴氏以下悉仍旧号。
癸丑，王薨于西宫，年三十。
谥曰戾。
毁所营寿陵，以亲王礼葬西山，给武成中卫军二百户守护。
成化十一年十二月戊子，制曰： 朕叔郕王践阼，戡难保邦，奠安宗社，殆将八载。
弥留之际，奸臣贪功，妄兴谗构，请削帝号。
先帝旋知其枉，每用悔恨，以次抵诸奸于法，不幸上宾，未及举正。
朕敦念亲亲，用成先志，可仍皇帝之号，其议谥以闻。 
遂上尊谥。
敕有司缮陵寝，祭飨视诸陵。
赞曰：景帝当倥偬之时，奉命居摄，旋王大位以系人心，事之权而得其正者也。
笃任贤能，励精政治，强寇深入而宗社乂安，再造之绩良云伟矣。
而乃汲汲易储，南内深锢，朝谒不许，恩谊恝然。
终于舆疾斋宫，小人乘间窃发，事起仓猝，不克以令名终，惜夫！
