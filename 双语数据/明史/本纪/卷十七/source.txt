◎世宗一
世宗钦天履道英毅神圣宣文广武洪仁大孝肃皇帝，讳厚，宪宗孙也。
父兴献王祐杬，国安陆，正德十四年薨。
帝年十有三，以世子理国事。
十六年三月辛酉，未除服，特命袭封。
丙寅，武宗崩，无嗣，慈寿皇太后与大学士杨廷和定策，遣太监谷大用、韦彬、张锦，大学士梁储，定国公徐光祚，驸马都尉崔元，礼部尚书毛澄，以遗诏迎王于兴邸。
夏四月癸未，发安陆。
癸卯，至京师，止于郊外。
礼官具仪，请如皇太子即位礼。
王顾长史袁宗皋曰： 遗诏以我嗣皇帝位，非皇子也。 
大学士杨廷和等请如礼臣所具仪，由东安门入居文华殿，择日登极。
不允。
会皇太后趣群臣上笺劝进，乃即郊外受笺。
是日日中，入自大明门，遣官告宗庙社稷，谒大行皇帝几筵，朝皇太后，出御奉天殿，即皇帝位。
以明年为嘉靖元年，大赦天下。
恤录正德中言事罪废诸臣，赐天下明年田租之半，自正德十五年以前逋赋尽免之。丙午，遣使奉迎母妃蒋氏。
召费宏复入阁。
戊申，命礼臣集议兴献王封号。
五月乙卯，罢大理银矿。
丙辰，梁储致仕。
壬戌，吏部侍郎袁宗皋为礼部尚书兼文渊阁大学士，预机务。
壬申，钱宁伏诛。
六月戊子，江彬伏诛。
乙未，纵内苑禽兽，令天下毋得进献。
丁酉，革锦衣卫冒滥军校三万余人。
戊戌，振江西灾。
壬寅，革传升官。
癸卯，振辽东饥。
秋七月壬子，进士张璁言，继统不继嗣，请尊崇所生，立兴献王庙于京师。
初，礼臣议考孝宗，改称兴献王皇叔父，援宋程颐议濮王礼以进，不允。
至是，下璁奏，命廷臣集议。
杨廷和等抗疏力争，皆不听。
癸丑，命自今亲丧不得夺情，著为令。
丁巳，小王子犯庄浪，指挥刘爵御却之。
丙子，革锦衣卫所及监局寺厂司库、旗校、军士、匠役投充新设者，凡十四万八千余人。
丁丑，宁津盗起。德平知县龚谅死之。
九月乙卯，袁宗皋卒。
庚午，葬毅皇帝于康陵。
冬十月己卯朔，追尊父兴献王为兴献帝，祖母宪宗贵妃邵氏为皇太后，母妃为兴献后。
壬午，兴献后至自安陆。
十一月庚戌，振江西灾。
丁巳，录平宸濠功，封王守仁新建伯。
甲戌，乾清宫成。
罢广西贡香。
谕各镇巡守备官，凡额外之征悉罢之。
嘉靖元年春正月癸丑，享太庙。
己未，大祀天地于南郊。
清宁宫后殿灾。
命称孝宗皇考，慈寿皇太后圣母，兴献帝后为本生父母。
己巳，甘州兵乱，杀巡抚都御史许铭。
二月己卯，耕耤田。
三月辛亥，弗提卫献生豹，却之。
甲寅，释奠于先师孔子。
丁巳，上慈寿皇太后尊号曰昭圣慈寿皇太后，武宗皇后曰庄肃皇后。
九月辛未，立皇后陈氏。
冬十月辛卯，振南畿、湖广、江西、广西灾，免税粮有差。
壬辰，以灾伤敕群臣修省。
十一月庚申，寿安皇太后崩。
十二月戊寅。振陕西被寇及山东矿贼流劫者。
是年，琉球入贡。
二年春正月乙卯，大祀天地于南郊。
丁卯，小王子犯沙河堡，总兵官杭雄战却之。
二月癸未，振辽东饥。
壬辰，总督军务右都御史俞谏、总兵官鲁纲讨平河南、山东贼。
三月乙巳，俺答寇大同。
甲寅，武宗神主祔太庙。
戊午，赐姚涞等进士及第、出身有差。
夏四月壬申，以灾异敕群臣修省。
癸未，以宋朱熹裔孙墅为《五经》博士。
癸巳，命两京三品以上及抚、按官举堪任守令者。
五月庚午，小王子犯密云石塘岭，杀指挥使殷隆。
六月癸丑，以灾伤免嘉靖元年天下税粮之半。
秋八月辛酉，小王子犯丁字堡，都指挥王纲战死。
冬十一月丁卯，免南畿被灾税粮。
己丑，振河南饥。
是年，撒马儿罕、土鲁番、天方入贡。
三年春正月丙寅朔，两畿、河南、山东、陕西同时地震。
丁丑，大祀天地于南郊。
丙戌，南京刑部主事桂萼请改称孝宗皇伯考，下廷臣议。
是月，朵颜入寇。
二月丙午，杨廷和致仕。
庚戌，南京地震。
三月壬申，振淮、扬饥。
辛巳，振河南饥。
夏四月己酉，上昭圣皇太后尊号曰昭圣康惠慈寿皇太后。
庚戌，上兴国太后尊号曰本生圣母章圣皇太后。
癸丑，追尊兴献帝为本生皇考恭穆献皇帝，大赦。
辛酉，编修邹守益请罢兴献帝称考立庙，下锦衣卫狱。
五月乙丑，蒋冕致仕。
修撰吕柟言大礼未正，下锦衣卫狱。
丁丑，遣使迎献皇帝神主于安陆。
己卯，吏部尚书石珤兼文渊阁大学士，预机务。
六月，御史段续、陈相请正席书、桂萼罪，吏部员外郎薛蕙上《为人后解》，鸿胪少卿胡侍言张璁等议礼之失，俱下狱。
秋七月乙亥，更定章圣皇太后尊号，去本生之称。
戊寅，廷臣伏阙固争，下员外郎马理等一百三十四人锦衣卫狱。
癸未，杖马理等于廷，死者十有六人。
甲申，奉安献皇帝神主于观德殿。
己丑，毛纪致仕。
辛卯，杖修撰杨慎，检讨王元正，给事中刘济、安磐、张汉卿、张原，御史王时柯于廷。原死，慎等戍谪有差。
是月，免南畿、河南被灾税粮。
八月癸巳，大同兵变，杀巡抚都御史张文锦。
乙卯，吏部侍郎贾咏为礼部尚书兼文渊阁大学士，预机务。
九月丙寅，定称孝宗为皇伯考，昭圣皇太后为皇伯母，献皇帝为皇考，章圣皇太后为圣母。
丙子，诏天下。
丙戌，土鲁番入寇，围肃州。
兵部尚书金献民总制军务，署都督佥事杭雄充总兵官，太监张忠提督军务，御之。
冬十一月己卯，户部侍郎胡瓒提督宣、大军务，都督鲁纲充总兵官，讨大同叛卒。
十二月壬子，甘、凉寇退，召金献民还。
戊午，起致仕大学士杨一清为兵部尚书，总制陕西三边军务。
是年，琉球入贡，鲁迷国贡狮子、犀牛。
四年春正月丙寅，西海卜儿孩犯甘肃，总兵官姜奭击败之。
辛未，大祀天地于南郊。
二月乙卯，禁淹狱囚。
三月壬午，仁寿宫灾。
夏五月甲戌，赐庐州知府龙诰官秩，诏天下仿诰备荒振济法。
庚辰，作世庙祀献皇帝。
八月戊子，作仁寿宫。
冬十月丁亥，作玉德殿，景福、安喜二宫。
十二月辛丑，《大礼集议》成，颁示天下。
闰月乙卯朔，日有食之。
乙亥，振辽东灾。
是年，天方入贡。
五年春正月乙未，大祀天地于南郊。
二月甲寅，命道士邵元节为真人。
庚辰，免山西被灾税粮。
壬午，振京师饥。
三月辛丑，赐龚用卿等进士及第、出身有差。
丁未，定有司久任法。
夏五月庚子，杨一清复入阁。
秋七月庚寅，免四川被灾税粮。
八月丙寅，振湖广饥。
九月己亥，章圣皇太后有事于世庙。
冬十月辛亥朔，亲享如太庙礼。
壬子，振南畿、浙江灾，免税粮物料。
庚午，颁御制《敬一箴》于学宫。
是年，暹罗入贡。
六年春正月癸未，命群臣陈民间利病。
己丑，大祀天地于南郊。
二月辛亥，小王子犯宣府，参将王经战死。
癸亥，费宏、石珤致仕。
庚午，召谢迁复入阁。
三月庚辰，寇复犯宣府，参将关山战死。
甲午，礼部侍郎翟銮为吏部侍郎兼翰林学士，入阁预机务。
夏四月己巳，免广西被灾税粮。
五月丁丑朔，日有食之。
丁亥，前南京兵部尚书王守仁兼左都御史，总制两广、江西、湖广军务，讨田州叛蛮。
秋八月庚戌，以议李福达狱，下刑部尚书颜颐寿、左都御史聂贤、大理寺卿汤沐等于锦衣卫狱，侍郎桂萼、张璁，少詹事方献夫署三法司，杂治之。
总制尚书王宪击败小王子于石臼墩。
癸亥，贾咏致仕。庚午，振湖广水灾。
九月己卯，免江西、河南、山西被灾秋粮。
壬午，颁《钦明大狱录》于天下。
冬十月戊申，兵部侍郎张璁为礼部尚书兼文渊阁大学士，预机务。
是年，鲁迷入贡。
七年春正月癸未，考核天下巡抚官。
丙戌，大祀天地于南郊。
三月戊寅，谢迁致仕。
癸巳，右都御史伍文定为兵部尚书提督军务，侍郎梁材督理粮储，讨云南叛蛮。
夏四月甲寅，甘露降，告于郊庙。
六月辛丑，《明伦大典》成，颁示天下。
癸卯，定议礼诸臣罪，追削杨廷和等籍。
丁卯，云南蛮平。
秋七月己卯，追尊孝惠皇太后为太皇太后，恭穆献皇帝为恭睿渊仁宽穆纯圣献皇帝。
辛巳，尊章圣皇太后为章圣慈仁皇太后。
戊子，诏天下。
八月壬子，免河南被灾税粮。
九月甲戌，王守仁讨广西蛮，悉平之。
壬午，振嘉兴、湖州灾。
冬十月丁未，皇后崩。
十一月丙寅，立顺妃张氏为皇后。
十二月丙子，小王子犯大同，指挥赵源战死。
是年，琉球入贡。
八年春正月己亥，振山西灾。
庚戌，大祀天地于南郊。
二月癸酉，吏部尚书桂萼兼武英殿大学士，预机务。
丁丑，振襄阳饥。
甲申，旱，躬祷于南郊。
乙酉，祷于社稷。
三月丙申，葬悼灵皇后。
戊戌，振河南饥。
甲寅，赐罗洪先等进士及第、出身有差。
秋七月甲午，以议狱不当，下郎中魏应召等于狱，右都御史熊浃削籍。
八月丙子，张璁、桂萼罢。
壬午，始亲祭山川，著为令。
九月癸巳，召张璁复入阁。
癸丑，杨一清罢。
是月，免两畿、河南被灾税粮，振江西、湖广饥。
冬十月癸亥朔，日有食之。己巳，除外戚世封，著为令。
十一月庚子，召桂萼复入阁。
甲辰，振浙江灾。
戊申，祷雪。
己酉，雪。
丁巳，亲诣郊坛告谢。
百官表贺。
是年，天方、撒马儿罕、土鲁番入贡。
九年春正月丁酉，大祀天地于南郊。
丙午，作先蚕坛于北郊。
丁巳，振山西饥。
二月戊辰，耕耤田。
乙亥，振京师饥。
丁丑，禁官民服舍器用逾制。
三月丁巳，皇后亲蚕于北郊。
夏四月丙戌，振延绥饥。
五月己亥，更建四郊。
六月癸亥，立曲阜孔、颜、孟三氏学。
秋八月壬午，免江西被灾税粮。
九月壬辰，罢云南镇守中官。
乙未，免南畿被灾秋粮。
冬十一月辛丑，更正孔庙祀典，定孔子谥号曰至圣先师孔子。
己酉，祀昊天上帝于南郊，礼成，大赦。
是年，琉球入贡。
十年春正月辛卯，祈谷于大祀殿，奉太祖、太宗配。
甲午，更定庙祀，奉德祖于祧庙。
乙巳，桂萼致仕。
二月甲戌，免庐、凤、淮、扬被灾秋粮。
壬申，赐张璁名孚敬。
三月戊申，罢四川分守中官。
夏四月丁巳，皇后亲蚕于西苑。
甲子，禘于太庙。
五月壬子，祀皇地祇于方泽。闰六月己丑，罢浙江、湖广、福建、两广及独石、万全、永宁镇守中官。
秋七月癸丑，侍郎叶相振陕西饥。
戊午，张孚敬罢。
辛巳，郑王厚烷献白雀，荐之宗庙。
八月辛丑，改安陆州曰承天府。
九月乙丑，西苑宫殿成，设成祖位致祭，宴群臣。
丙寅，礼部尚书李时兼文渊阁大学士，预机务。
壬申，幸西苑，御无逸殿，命李时、翟銮进讲，宴儒臣于豳风亭。
冬十一月甲寅，祀天于南郊。戊辰，免陕西被灾秋粮。
丁丑，召张孚敬复入阁。
十二月戊子，御史喻希礼、石金因修醮请宥议礼诸臣罪，下锦衣卫狱。
十一年春正月辛未，祈谷于圜丘，始命武定侯郭勋摄事。
二月戊戌，免湖广被灾税粮。
三月戊辰，赐林大钦等进士及第、出身有差。
夏四月辛卯，续封常遇春、李文忠、邓愈、汤和后为侯。
五月丙子，前吏部尚书方献夫兼武英殿大学士，预机务。
六月壬午，免畿内被灾秋粮。
甲申，续封刘基后诚意伯。
秋七月戊辰，免南畿被灾夏税。
八月戊子，以星变敕群臣修省。
辛丑，张孚敬罢。
九月丁巳，振陕西饥。
冬十月甲申，编修杨名以灾异陈言，下狱谪戍。
是月，免山东被灾税粮，振山西饥。
十一月甲寅，四川巡抚都御史宋沧献白兔，群臣表贺。
庚申，祀天于南郊。
十二月己亥，免畿内被灾税粮。
是年，琉球、哈密、土鲁番、天方、撒马儿罕入贡。
十二年春正月丙午，湖南巡抚都御史吴山献白鹿，群臣表贺。
自后，诸瑞异表贺以为常。
丙辰，召张孚敬复入阁。
是月，免浙江、河南被灾税粮。
二月乙酉，振云南饥。
三月丙辰，释奠于先师孔子。
秋八月乙未，以皇子生，诏赦天下。
九月庚戌，广东巢贼乱，提督侍郎陶谐讨平之。
冬十月乙亥，大同兵乱，杀总兵官李瑾，代王奔宣府。
丙子，下建昌侯张延龄于狱。
十一月己亥，振辽东灾。
癸丑，翟銮以忧去。
十二月己卯，吉囊犯宁夏，总兵官王效、副总兵梁震击败之。
是年，土鲁番、天方入贡。
十三年春正月癸卯，废皇后张氏。
壬子，立德妃方氏为皇后。
二月己丑，总督宣大侍郎张瓒抚定大同乱卒。
辛卯，代王返国。
三月壬申，振大同被兵者。
乙酉，吉囊犯响水堡，参将任杰击败之。
夏四月己酉，方献夫致仕。
六月甲子，南京太庙灾。
秋八月壬子，寇犯花马池，梁震御却之。
冬十一月庚午，祀天于南郊。是年，琉球入贡。
十四年春正月壬申，罢督理仓场中官。
丙戌，庄肃皇后崩。
二月己亥，作九庙。
丁未，禁冠服非制。
三月戊子，葬孝静皇后于康陵。
己丑，辽东军乱，执都御史吕经。
夏四月甲午，张孚敬致仕，召费宏复入阁。
丙申，赐韩应龙等进士及第、出身有差。
丙午，广宁兵乱。
六月，吉囊犯大同，总兵官鲁纲御却之。
秋七月甲申，广宁乱卒平。
八月乙巳，诏九卿会推巡抚官，著为令。
冬十月戊申，费宏卒。
十一月乙亥，祀天于南郊。
是年，乌斯藏入贡。
十五年春二月癸巳，振湖广灾。
三月丙子，奉章圣皇太后如天寿山谒陵，免昌平今年税粮三之二，赐高年粟帛。
癸未，谒恭让章皇后、景皇帝陵。
是日还宫。
夏四月癸巳，诏建山陵。
癸卯，诣七陵祭告。
癸丑，还宫。
是月，吉囊犯甘、凉，总兵官姜奭击败之。
秋九月庚午，如天寿山。
丁丑，还宫。
是秋，吉囊犯延绥，官军四战皆败之。
冬十月己亥，更定世庙为献皇帝庙。戊申，如天寿山。
壬子，还宫。
十一月戊午，以皇长子生，诏赦天下。
辛巳，祀天于南郊。
十二月辛卯，九庙成。
闰月癸亥，以定庙制，加上两宫皇太后徽号，诏赦天下。
乙丑，礼部尚书夏言兼武英殿大学士，预机务。
丙寅，享九庙。
是年，免山西、山东被灾税粮。
琉球、乌斯藏入贡。
十六年春二月壬子，安南黎宁遣使告莫登庸之难。
癸酉，如天寿山。
三月甲申，还宫。
丙午，幸大峪山视寿陵。
夏四月癸丑，还宫。
六月癸酉，吉囊寇宣府，指挥赵镗战死。
秋八月，复寇宣府，杀参将张国辅。
冬十一月，故昌国公张鹤龄下狱，瘐死。
是年，土鲁番、天方、撒马儿罕入贡。
十七年春二月戊辰，如天寿山。
壬申，还宫。
三月壬辰，赐茅瓒等进士及第、出身有差。
辛丑，咸宁侯仇鸾为征夷副将军。充总兵官，兵部尚书毛伯温参赞军务，讨安南莫登庸。
夏四月庚戌，如天寿山。
甲寅，还宫。
戊午，罢安南师。甲子，祷雨于郊坛。戊辰，雨。
六月，寇犯宣府，都指挥周冕战死。
丙辰，定明堂大飨礼。
下户部侍郎唐胄于狱。
秋七月辛卯，开河南、云南银矿。
癸巳，慈宁宫成。
八月甲辰，吉囊犯河西，总督都御史刘天和御却之。
丙辰，礼部尚书掌詹事府事顾鼎臣兼文渊阁大学士，预机务。
九月戊寅，免畿内被灾税粮。
辛巳，上太宗庙号成祖，献皇帝庙号睿宗。
遂奉睿宗神主祔太庙，跻武宗上。
辛卯，大享上帝于玄极宝殿，奉睿宗配。
乙未，如天寿山。丁酉，还宫。
冬十一月辛未朔，诣南郊，上皇天上帝号。
还诣太庙，上太祖高皇帝、高皇后尊号。
辛卯，礼天于南郊。
诏赦天下。
乙未，免江西被灾税粮。
十二月癸卯，章圣皇太后崩。
壬子，如大峪山相视山陵。
甲寅，还宫。
乙卯，李时卒。
戊午，振宁夏灾。
是年，琉球、土鲁番入贡。
十八年春二月庚子朔，立皇子载壑为皇太子，封载为裕王，载圳景王。
辛丑，诏赦天下。
起黄绾为礼部尚书，宣谕安南。
壬寅，起翟銮为兵部尚书兼右都御史，充行边使。
丁未，祈谷于玄极宝殿。
先贤曾子裔孙质粹为翰林院世袭《五经》博士。
壬子，振辽东饥。
癸丑，安南莫方瀛请降。
乙卯，幸承天，太子监国。
辛酉，次真定，望于北岳。
丁卯，次卫辉，行宫火。
三月己巳，渡河，祭大河之神。
辛未，次钧州，望于中岳。
甲戌，免畿内被灾税粮。
庚辰，至承天。
辛巳，谒显陵。
甲申，享上帝于龙飞殿，奉睿宗配。
秩于国社、国稷，遍群祀。
戊子，御龙飞殿受贺，诏赦天下。
给复承天三年，免湖广明年田赋五之二，畿内、河南三之一。
夏四月壬子，至自承天。
壬戌，免湖广被灾税粮。
甲子，幸大峪山。
丙寅，还宫。
秋闰七月庚申，葬献皇后于显陵。
辛酉，复命仇鸾、毛伯温征安南。
九月辛酉，如天寿山。
侍郎王杲振河南饥。
冬十月丙寅，还宫。
十一月丙申，祀天于南郊。
是年，日本、哈密入贡。
十九年春正月丙午，召翟銮复入阁。
辛亥，吉囊寇大同，杀指挥周岐。
三月戊戌，诏修仁寿宫。
夏六月辛巳，瓦剌部长款塞。
秋七月癸卯，吉囊入万全右卫，总兵官白爵逆战于宣平，败之。
壬子，又败之于桑乾河。
戊午，振江西灾。
八月丁丑，太仆卿杨最谏服丹药，予杖死。
九月，吉囊犯固原，周尚文败之于黑水苑。
延绥总兵官任杰追击于铁柱泉，又败之。
己酉，召仇鸾还。
冬十月庚申，罢矿场。
甲子，顾鼎臣卒。
十一月丙辰，慈庆宫成。
是年，琉球、日本入贡。
二十年春正月，免南畿被灾税粮。
二月乙丑，显陵成，给复承天三年。
丙寅，御史杨爵言时政，下锦衣卫狱。
三月乙巳，赐沈坤等进士及第、出身有差。
是春，吉囊寇兰州，参将郑东战死。
夏四月己未，莫登庸纳款，改安南国为安南都统使司，以登庸为都统使。
辛酉，九庙灾，毁成祖、仁宗主。
丙子，诏行宽恤之政。
五月戊子，采木于湖广、四川。
甲寅，振辽东饥。
六月，振畿内、山西饥。
秋七月丁酉，俺答、阿不孩遣使款塞求贡，诏却之。
是月，免河南、陕西、山东被灾税粮。
八月辛酉，昭圣皇太后崩。
庚辰，夏言罢。
是月，俺答、阿不孩、吉囊分道入寇，总兵官赵卿帅京营兵，都御史翟鹏理军务，御之。
九月乙未，翊国公郭勋有罪，下狱死。
辛亥，俺答犯山西，入石州。
冬十月癸丑，振山西被寇者，复徭役二年。
丁卯，召夏言复入阁。
十一月辛卯，葬敬皇后于泰陵。
丙申，免四川被灾税粮。
是年，琉球入贡。
二十一年夏四月庚申，大高玄殿成。
闰五月戊辰，俺答、阿不孩遣使款大同塞，巡抚都御史龙大有诱杀之。
六月辛卯，俺答寇朔州。
壬寅，入雁门关。
丁未，犯太原。
秋七月己酉朔，日有食之。
夏言罢。己未，俺答寇潞安，掠沁、汾、襄垣、长治，参将张世忠战死。
八月辛巳，募兵于直隶、山东、河南。
壬午，振山西被兵州县，免田租。
癸巳，礼部尚书严嵩兼武英殿大学士，预机务。
九月癸亥，员外郎刘魁谏营雷殿，予杖下狱。
冬十月丁酉，宫人谋逆伏诛，磔端妃曹氏、宁嫔王氏于市。
是年，免畿内、陕西、河南、福建被灾税粮。
安南入贡。
