◎太祖二洪武元年春正月乙亥，祀天地于南郊，即皇帝位。
追尊高祖考曰玄皇帝，庙号德祖，曾祖考曰恒皇帝，庙号懿祖；祖考曰裕皇帝，庙号熙祖，皇考曰淳皇帝，庙号仁祖，妣皆皇后。
立妃马氏为皇后，世子标为皇太子。
以李善长、徐达为左、右丞相，诸功臣进爵有差。
丙子，颁即位诏于天下。
追封皇伯考以下皆为王。
辛巳，李善长、徐达等兼东宫官。
甲申，遣使核浙西田赋。
壬辰，胡廷瑞克建宁。
庚子，邓愈为征戍将军，略南阳以北州郡。
汤和克延平，执元平章陈友定，福建平。
是月，天下府州县官来朝。谕曰： 天下始定，民财力俱困，要在休养安息，惟廉者能约己而利人，勉之。 
二月壬寅，定郊社宗庙礼，岁必亲祀，以为常。
癸卯，汤和提督海运。
廖永忠为征南将军，朱亮祖副之，由海道取广东。
丁未，以太牢祀先师孔子于国学。戊申，祀社稷。
壬子，诏衣冠如唐制。
癸丑，常遇春克东昌，山东平。
甲寅，杨璟克宝庆。
三月辛未，诏儒臣修女诫，戒后妃毋预政。
壬申，周德兴克全州。
丁酉，邓愈克南阳。
己亥，徐达徇汴梁，左君弼降。
夏四月辛丑，蕲州进竹簟，却之，命四方毋妄献。
廖永忠师至广州，元守臣何真降，广东平。
丁未，祫享太庙。
戊申，徐达、常遇春大破元兵于洛水北，遂围河南。梁王阿鲁温降，河南平。
丁巳，杨璟克永州。
甲子，幸汴梁。
丙寅，冯胜克潼关，李思齐、张思道遁。
五月己卯，廖永忠下梧州，浔、贵、容、郁林诸州皆降。
辛卯，改汴梁路为开封府。
六月庚子，徐达朝行在。甲辰，海南、海北诸道降。
壬戌，杨璟、朱亮祖克靖江。
秋七月戊子，廖永忠下象州，广西平。
庚寅，振恤中原贫民。
辛卯，将还应天，谕达等曰： 中原之民，久为群雄所苦，流离相望，故命将北征，拯民水火。
元祖宗功德在人，其子孙罔恤民隐，天厌弃之。
君则有罪，民复何辜。
前代革命之际，肆行屠戮，违天虐民，朕实不忍。
诸将克城，毋肆焚掠妄杀人，元之宗戚，咸俾保全。
庶几上答天心，下慰人望，以副朕伐罪安民之意。
不恭命者，罚无赦。 
丙申，命冯胜留守开封。
闰月丁未，至自开封。
己酉，徐达会诸将兵于临清。
壬子，常遇春克德州。
丙寅，克通州，元帝趋上都。
是月，征天下贤才为守令。
免吴江、庆德、太平、宁国、滁、和被灾田租。
八月己巳，以应天为南京，开封为北京。
庚午，徐达入元都，封府库图籍，守宫门，禁士卒侵暴，遣将巡古北口诸隘。
壬申，以京师火，四方水旱，诏中书省集议便民事。
丁丑，定六部官制。
御史中丞刘基致仕。
己卯，赦殊死以下。
将士从征者恤其家，逋逃许自首。
新克州郡毋妄杀。
输赋道远者，官为转运，灾荒以实闻。
免镇江租税。避乱民复业者，听垦荒地，复三年。
衍圣公袭封及授曲阜知县，并如前代制。
有司以礼聘致贤士，学校毋事虚文。
平刑，毋非时决囚。
除书籍田器税，民间逋负免征。
蒙古、色目人有才能者，许擢用。
鳏寡孤独废疾者，存恤之。
民年七十以上，一子复。
他利害当兴革不在诏内者，有司具以闻。
壬午，幸北京。改大都路曰北平府。征元故臣。
癸未，诏徐达、常遇春取山西。
甲午，放元宫人。
九月癸亥，诏曰： 天下之治，天下之贤共理之。
今贤士多隐岩穴，岂有司失于敦劝欤，朝廷疏于礼待欤，抑朕寡昧不足致贤，将在位者壅蔽使不上达欤？
不然，贤士大夫，幼学壮行，岂甘没世而已哉。
天下甫定，朕愿与诸儒讲明治道。有能辅朕济民者，有司礼遣。 
乙丑，常遇春下保定，遂下真定。
冬十月庚午，冯胜、汤和下怀庆，泽、潞相继下。
丁丑，至自北京。
戊寅，以元都平，诏天下。
十一月己亥，遣使分行天下，访求贤才。
庚子，始祀上帝于圜丘。
癸亥，诏刘基还。
十二月丁卯，徐达克太原，扩廓帖木儿走甘肃，山西平。
己巳，置登闻鼓。
壬辰，以书谕明升。
二年春正月乙巳，立功臣庙于鸡笼山。
丁未，享太庙。庚戌，诏曰： 朕淮右布衣，因天下乱，率众渡江，保民图治，今十有五年。
荷天眷祐，悉皆戡定。
用是命将北征，齐鲁之民馈粮给军，不惮千里。
朕轸厥劳，已免元年田租。
遭旱民未苏，其更赐一年。
顷者大军平燕都，下晋、冀，民被兵燹，困征敛，北平、燕南、河东、山西今年田租亦与蠲免。
河南诸郡归附，久欲惠之，西北未平，师过其地，是以未逞。
今晋、冀平矣，西抵潼关，北界大河，南至唐、邓、光、息，今年税粮悉除之。 
又诏曰： 应天、太平、镇江、宣城、广德供亿浩穰。
去岁蠲租，遇旱惠不及下。其再免诸郡及无为州今年租税。 
庚申，常遇春取大同。
是月，倭寇山东滨海郡县。
二月丙寅朔，诏修元史。
壬午，耕耤田。
三月庚子，徐达至奉元，张思道遁。
振陕西饥，户米三石。
丙午，常遇春至凤翔，李思齐奔临洮。
夏四月丙寅，遇春还师北平。
己巳，诸王子受经于博士孔克仁。令功臣子弟入学。
乙亥，编《祖训录》，定封建诸王之制。
徐达下巩昌。
丙子，赐秦、陇新附州县税粮。
丁丑，冯胜至临洮，李思齐降。
乙酉，徐达袭破元豫王于西宁。
五月甲午朔，日有食之。丁酉，徐达下平凉、延安。
张良臣以庆阳降，寻叛。
癸卯，始祀地于方丘。
六月己卯，常遇春克开平，元帝北走。
壬午，封陈日煃为安南国王。
秋七月己亥，鄂国公常遇春卒于军，诏李文忠领其众。
辛亥，扩廓帖木儿遣将破原州、泾州。
辛酉，冯胜击走之。
丙辰，明升遣使来。
八月丙寅，元兵攻大同，李文忠击败之。
己巳，定内侍官制。
谕吏部曰： 内臣但备使令，毋多人，古来若辈擅权，可为鉴戒。
驭之之道，当使之畏法，勿令有功，有功则骄恣矣。 
癸酉，《元史》成。
丙子，封王颛为高丽国王。
癸未，徐达克庆阳，斩张良臣，陕西平。
是月，命儒臣纂礼书。
九月辛丑，召徐达、汤和还，冯胜留总军事。
癸卯，以临濠为中都。
戊午，征南师还。
冬十月壬戌，遣杨璟谕明升。
甲戌，甘露降于钟山，群臣请告庙，不许。
辛卯，诏天下郡县立学。
是月，遣使贻元帝书。
十一月乙巳，祀上帝于圜丘，以仁祖配。
十二月甲戌，封阿答阿者为占城国王。
甲申，振西安诸府饥，户米二石。
己丑，大赉平定中原及征南将士。
庚寅，扩廓帖木儿攻兰州，指挥于光死之。
是年，占城、安南、高丽入贡。
三年春正月癸巳，徐达为征虏大将军，李文忠、冯胜、邓愈、汤和副之，分道北征。
二月癸未，追封郭子兴滁阳王。
戊子，诏求贤才可任六部者。
是月，李文忠下兴和，进兵察罕脑儿，执元平章竹贞。
三月庚寅，免南畿、河南、山东、北平、浙东、江西广信、饶州今年田租。
夏四月乙丑，封皇子樉为秦王，棡晋王，棣燕王，橚吴王，桢楚王，榑齐王，梓潭王，杞赵王，檀鲁王，从孙守谦靖江王。
徐达大破扩廓帖木儿于沈儿峪，尽降其众，扩廓走和林。
丙戌，元帝崩于应昌，子爱猷识理达腊嗣。
是月，慈利土官覃垕作乱。
五月己丑，徐达取兴元。
分遣邓愈招谕吐蕃。
丁酉，诏守令举学识笃行之士。
己亥，设科取士。
甲辰，李文忠克应昌。
元嗣君北走，获其子买的里八剌，降五万余人，穷追至北庆州，不及而还。
丁未，诏行大射礼。
戊申，祀地于方丘，以仁祖配。
辛亥，徐达下兴元。
邓愈克河州。
丁巳，诏开国时将帅无嗣者禄其家。
是月旱，斋戒，后妃亲执爨，皇太子诸王馈于斋所。
六月戊午朔，素服草屦，步祷山川坛，露宿凡三日，还斋于西庑。
辛酉，赉将士，省狱囚，命有司访求通经术明治道者。
壬戌，大雨。
壬申，李文忠捷奏至，命仕元者勿贺。
谥元主曰顺帝。
癸酉，买的里八剌至京师，群臣请献俘。
帝曰： 武王伐殷用之乎？ 
省臣以唐太宗尝行之对。
帝曰： 太宗是待王世充耳。
若遇隋之子孙，恐不尔也。 
遂不许。
又以捷奏多侈辞，谓宰相曰： 元主中国百年，朕与卿等父母皆赖其生养，奈何为此浮薄之言？
亟改之。 乙亥，封买的里八剌为崇礼侯。
丙子，告捷于南郊。
丁丑，告太庙，诏示天下。
辛巳，徙苏州、松江、嘉兴、湖州、杭州民无业者田临濠，给资粮牛种，复三年。
是月，倭寇山东、浙江、福建滨海州县。
秋七月丙辰，明升将吴友仁寇汉中，参政傅友德击却之。
中书左丞杨宪有罪诛。
八月乙酉，遣使瘗中原遗骸。
冬十月丙辰，诏儒士更直午门，为武臣讲经史。
癸亥，周德兴为征南将军，讨覃垕，垕遁。
辛巳，贻元嗣君书。
十一月壬辰，北征师还。
甲午，告武成于郊庙。
丙申，大封功臣。
进李善长韩国公，徐达魏国公，封李文忠曹国公，冯胜宋国公，邓愈卫国公，常遇春子茂郑国公，汤和等侯者二十八人。
己亥，设坛亲祭战没将士。
庚戌，有事于圜丘。
辛亥，诏户部置户籍、户帖，岁计登耗以闻，著为令。
乙卯，封中书右丞汪广洋忠勤伯，御史中丞刘基诚意伯。
十二月癸亥，复贻元嗣君书，并谕和林诸部。
甲子，建奉先殿。
庚午，遣使祭历代帝王陵寝，并加修葺。
己卯，赐勋臣田。
壬午，以正月至是月，日中屡有黑子，诏廷臣言得失。
是年，占城、爪哇、西洋入贡。
四年春正月丙戌，李善长罢，汪广洋为右丞相。
丁亥，中山侯汤和为征西将军，江夏侯周德兴、德庆侯廖永忠副之，率舟师由瞿塘，颍川侯傅友德为征虏前将军，济宁侯顾时副之，率步骑由秦陇伐蜀。
魏国公徐达练兵北平。
戊子，卫国公邓愈督饷给征蜀军。
庚寅，建郊庙于中都。
丁未，诏设科取士，连举三年，嗣后三年一举。
戊申，免山西旱灾田租。
二月甲戌，幸中都。
壬午，至自中都。
元平章刘益以辽东降。
是月，蠲太平、镇江、宁国田租。
三月乙酉朔，始策试天下贡士，赐吴伯宗等进士及第、出身有差。
乙巳，徙山后民万七千户屯北平。
丁未，诚意伯刘基致仕。
夏四月丙戌，傅友德克阶州，文、隆、绵三州相继下。
五月，免江西、浙江秋粮。
六月壬午，傅友德克汉州。
辛卯，廖永忠克夔州。
戊戌，明升将丁世贞破文州，守将朱显忠死之。
癸卯，汤和至重庆，明升降。
戊申，倭寇胶州。
是月，徙山后民三万五千户于内地，又徙沙漠遗民三万二千户屯田北平。
秋七月辛亥，徐达练兵山西。
辛酉，傅友德下成都，四川平。
乙丑，明升至京师，封归义侯。
八月甲午，免中都、淮、扬及泰、滁、无为田租。
十一月丙辰，有事于圜丘。
庚申，命官吏犯赃者罪勿贷。
是月，免陕西、河南被灾田租。
十二月，徐达还。
是年，安南、浡泥、高丽、三佛齐、暹罗、日本、真腊入贡。
五年春正月癸丑，待制王祎使云南，诏谕元梁王把匝剌瓦尔密。
祎至，不屈死。
乙丑，徙陈理、明升于高丽。
甲戌，魏国公徐达为征虏大将军，出雁门，趋和林，曹国公李文忠为左副将军，出应昌，宋国公冯胜为征西将军，取甘肃，征扩廓帖木儿。
靖海侯吴祯督海运，饷辽东。
卫国公邓愈为征南将军，江夏侯周德兴、江阴侯吴良副之，分道讨湖南、广西洞蛮。
二月丙戌，安南陈叔明弑其主日熞自立，遣使入贡，却之。
三月丁卯，都督佥事蓝玉败扩廓于土剌河。
夏四月己卯，振济南、莱州饥。
戊戌，始行乡饮酒礼。
庚子，邓愈平散毛诸洞蛮。
五月壬子，徐达及元兵战于岭北，败绩。
是月，诏曰： 天下大定，礼仪风俗不可不正。
诸遭乱为人奴隶者复为民。
冻馁者里中富室假贷之，孤寡残疾者官养之，毋失所。
乡党论齿，相见揖拜，毋违礼。
婚姻毋论财。
丧事称家有无，毋惑阴阳拘忌，停柩暴露。
流民复业者各就丁力耕种，毋以旧田为限。
僧道斋醮杂男女，恣饮食，有司严治之。闽、粤豪家毋阉人子为火者，犯者抵罪。 
六月丙子，定宦官禁令。
丁丑，定宫官女职之制。
戊寅，冯胜克甘肃，追败元兵于瓜、沙州。
癸巳，定六部职掌及岁终考绩法。
壬寅，吴良平靖州蛮。
甲辰，李文忠败元兵于阿鲁浑河，宣宁侯曹良臣战没。
乙巳，作铁榜诫功臣。
是月，振山东饥，免被灾郡县田租。
秋七月丙辰，汤和及元兵战于断头山，败绩。
八月丙申，吴良平五开、古州诸蛮。
甲辰，元兵犯云内，同知黄理死之。
九月戊午，周德兴平婪凤、安田诸蛮。
冬十月丁酉，冯胜师还。
是月，免应天、太平、镇江、宁国、广德田租。
十一月辛酉，有事于圜丘。
甲子，征南师还。
壬申，纳哈出犯辽东。
是月，召徐达、李文忠还。
十二月甲戌，诏以农桑学校课有司。
辛巳，命百官奏事启皇太子。
庚子，邓愈为征西将军，征吐番。
壬寅，贻元嗣君书。
是年，琐里、占城、高丽、琉球、乌斯藏入贡。
高丽贡使再至，谕自后三年一贡。
六年春正月甲寅，谪汪广洋为广东参政。
二月乙未，谕暂罢科举，察举贤才。
壬寅，命御史及按察使考察有司。
三月癸卯朔，日有食之。颁《昭鉴录》，训诫诸王。
戊申，太阅。壬子，徐达为征虏大将军，李文忠、冯胜、邓愈、汤和副之，备边山西、北平。甲子，指挥使于显为总兵官，备倭。
夏四月己丑，令有司上山川险易图。
六月壬午，盱眙献瑞麦，荐宗庙。
壬辰，扩廓帖木儿遣兵攻雁门，指挥吴均击却之。
是月，免北平、河间、河南、开封、延安、汾州被灾田租。
秋七月壬寅，命户部稽渡江以来各省水旱灾伤分数，优恤之。
壬子，胡惟庸为右丞相，八月乙亥，诏祀三皇及历代帝王。
冬十月辛巳，召徐达、冯胜还。
十一月壬子，扩廓帖木儿犯大同，徐达遣将击败之，达仍留镇。
甲子，遣兵部尚书刘仁赈真定饥。
丙寅，冬至，帝不豫，改卜郊。
闰月乙亥，录故功臣子孙未嗣者二百九人。
壬午，有事于圜丘。
庚寅，颁定《大明律》。
是年，暹罗、高丽、占城、真腊、三佛齐入贡。
命安南陈叔明权知国事。
七年春正月甲戌，都督佥事王简、王诚、平章李伯升屯田河南、山东、北平。
靖海侯吴祯为总兵官，都督于显副之，巡海捕倭。
二月丁酉朔，日有食之。
戊午，修曲阜孔子庙，设孔、颜、孟三氏学。
是月，平阳、太原、汾州、历城、汲县旱蝗，并免租税。
夏四月己亥，都督蓝玉败元兵于白酒泉，遂拔兴和。
壬寅，金吾指挥陆龄讨永、道诸州蛮，平之。
五月丙子，免真定等四十二祎府州县被灾田租。
辛巳，振苏州饥民三十万户。
癸巳，减苏、松、嘉、湖极重田租之半。
六月，陕西平凉、延安、靖宁、鄜州雨雹，山西、山东、北平、河南蝗，并蠲田租。
秋七月甲子，李文忠破元兵于大宁、高州。
壬申，倭寇登、莱。
八月甲午朔，祀历代帝王庙。
辛丑，诏军士阵殁父母妻子不能自存者，官为存养。
百姓避兵离散或客死，遗老幼，并资遣还。
远宦卒官，妻子不能归者，有司给舟车资送。
庚申，振河间、广平、顺德、真定饥，蠲租税。
九月丁丑，遣崇礼侯买的里八剌归，遗元嗣君书。
冬十一月壬戌，纳哈出犯辽阳，千户吴寿击走之。
辛未，有事于圜丘。
十二月戊戌，召邓愈、汤和还。
是年，阿难功德国、暹罗、琉球、三佛齐、乌斯藏、撒里、畏兀儿入贡。
八年春正月辛未，增祀鸡笼山功臣庙一百八人。
癸酉，命有司察穷民无告者，给屋舍衣食。
辛巳，邓愈、汤和等十三人屯戍北平、陕西、河南。
丁亥，诏天下立社学。
是月，河决开封，发民夫塞之。
二月甲午，宥杂犯死罪以下及官犯私罪者，谪凤阳输作屯种赎罪。
癸丑，耕耤田。
召徐达、李文忠、冯胜还，傅友德等留镇北平。
三月辛酉，立钞法。
辛巳，罢宝源局铸钱。
夏四月辛卯，幸中都。
丁巳，至自中都。
免彰德、大名、临洮、平凉、河州被灾田租。
罢营中都。
致仕诚意怕刘基卒。
五月己巳，永嘉候朱亮祖偕傅友德镇北平。
六月壬寅，指挥同知胡汝平贵州蛮。
秋七月己未朔，日有食之。
辛酉，改作太庙。壬戌，召傅友德、朱亮祖还，李文忠、顾时镇山西、北平。
戊辰，诏百官奔父母丧不俟报。
京师地震。
丁丑，免应天、太平、宁国镇江及蕲、黄诸府被灾田租。
八月己酉，元扩廓帖木儿卒。
冬十月丁亥，诏举富民素行端洁达时务者。
壬子，命皇太子诸王讲武中都。
十一月丁丑，有事于圆丘。
十二月戊子，京师地震。
甲寅，遣使振苏州、湖州、嘉兴、松江、常州、太平、宁国、杭州水灾。
是月，纳哈出犯辽东，指挥马云、叶旺大败之。
是年，撒里、高丽、占城、暹罗、日本、爪哇、三佛齐入贡。
九年春正月，中山侯汤和，颍川侯傅友德，都督佥事蓝玉、王弼，中书右丞丁玉，备边延安。
三月己卯，诏曰： 比年西征敦煌，北伐沙漠，军需甲仗，皆资山、陕，又以秦、晋二府宫殿之役，重困吾民。
平定以来，闾阎未息。
国都始建，土木屡兴。
畿辅既极烦劳，外郡疲于转运。
今蓄储有余，其淮、扬、安、徽、池五府及山西、陕西、河南、福建、江西、浙江、北平、湖广今年租赋，悉免之。 
夏四月庚戌，京师自去年八月不雨，是日始雨。
五月癸酉，自庚戌雨，至是日始霁。
六月甲午，改行中书省为承宣布政使司。
辛丑，李文忠还。
秋七月癸丑朔，日有食之。
是月，蠲苏、松、嘉、湖水灾田租，振永平旱灾。
元将伯颜帖木儿犯延安，傅友德败降之。
八月己酉，遣官省历代帝王陵寝，禁刍牧，置守陵户。
忠臣烈士祠，有司以时葺治。
分遣国子生修岳镇海渎祠。
西番朵儿只巴寇罕东，河州指挥甯正击走之。
闰九月庚寅，以灾异诏求直言。
冬十月己未，太庙成，自是行合享礼。
丙子，命秦、晋、燕、吴、楚、齐诸王治兵凤阳。
十一月壬午，有事于圆丘。
戊子，徙山西及真定民无产者田凤阳。
十二月甲寅，振畿内、浙江、湖北水灾。
己卯，遣都督同知沐英乘传诣陕西问民疾苦。
是年，览邦、琉球、安南、日本、乌斯藏、高丽入贡。
十年春正月辛卯，以羽林等卫军益秦、晋、燕三府护卫。
是春，振苏、松、嘉、湖水灾。
夏四月己酉，邓愈为征西将军，沐英为副将军，率师讨吐番，大破之。
是月，振太平、宁国及宜兴、钱塘诸县水灾。
五月庚子，韩国公李善长、曹国公李文忠总中书省、大都督府、御史台，议军国重事。
癸卯，振湖广水灾。
丙午，户部主事赵乾振荆、蕲迟缓，伏诛。
六月丁巳，诏臣民言事者，实封达御前。
丙寅，命政事启皇太子裁决奏闻。
秋七月甲申，置通政司。
是月，始遣御史巡按州县。
八月庚戌，改建大祀殿于南郊。
癸丑，选武臣子弟读书国子监。
九月丙申，振绍兴、金华、衢州水灾。
辛丑，胡惟庸为左丞相，汪广洋为右丞相。
冬十月戊午，封沐英西平侯。
辛酉，赐百官公田。
十一月癸未，卫国公邓愈卒。
丁亥，合祀天地于奉天殿。
是月，免河南、陕西、广东、湖广田租。
威茂蛮叛，御史大夫丁玉为平羌将军，讨平之。
十二月乙巳朔，日有食之。
丁未，录故功臣子孙五百余人，授官有差。
是年，占城、三佛齐、暹罗、爪哇、真腊入贡。
高丽使五至，以嗣王未立，却之。
十一年春正月甲戌，封皇子椿为蜀王，柏湘王，桂豫王，模汉王，植卫王。
改封吴王橚为周王。
己卯，进封汤和信国公。
是月，徵天下布政使及知府来朝。
二月，指挥胡渊平茂州蛮。
三月壬午，命奏事毋关白中书省。
是月，第来朝官为三等。
夏四月，元嗣君爱猷识理达腊殂，子脱古思帖木儿嗣。
五月丁酉，存问苏、松、嘉、湖被水灾民，户赐米一石，蠲逋赋六十五万有奇。
六月壬子，遣使祭故元嗣君。
己巳，五开蛮叛，杀靖州指挥过兴，以辰州指挥杨仲名为总兵官，讨之。
秋七月丁丑，振平阳饥。
是月，苏、松、扬、台海溢，遣官存恤。
八月，免应天、太平、镇江、宁国、广德诸府州秋粮。
九月丙申，追封刘继祖为义惠侯。
冬十月甲子，大祀殿成。
十一月庚午，征西将军西平侯沐英率都督蓝玉、玉弼讨西番。
是月，五开蛮平。
是年，暹罗、阇婆、高丽、琉球、占城、三佛齐、朵甘、乌斯藏、彭亨、百花入贡。
十二年春正月己卯，始合礼天地于南郊。
甲申，洮州十八族番叛，命沐英移兵讨之。
丙申，丁玉平松州蛮。
二月戊戌，李文忠督理河、岷、临、巩军事。
乙巳，诏曰： 今春雨雪经旬。天下贫民困于饥寒者多有，其令有司给以钞。 
丙寅，信国公汤和率列候练兵临清。
夏五月癸未，蠲北平田租。
六月丁卯，都督马云征大宁。
秋七月丙辰，丁玉回师讨眉县贼，平之。
己未，李文忠还掌大都督府事。
八月辛巳，诏凡致仕官复其家，终身无所与。
九月己亥，沐英大破西番，擒其部长三副使。
冬十一月甲午，沐英班师，封仇成、蓝玉等十二人为侯。
庚申，大宁平。
十二月，汪广洋贬广南，赐死。
徵天下博学老成之士至京师。
是年，占城、爪哇、暹罗、日本、安南、高丽入贡。
高丽贡黄金百斤、白金万两，以不如约，却之。
十三年春正月戊戌，左丞相胡惟庸谋反，及其党御史大夫陈宁、中丞涂节等伏诛。
癸卯，大祀天地于南郊。
罢中书省，废丞相等官，更定六部官秩，改大都督府为中、左、右、前、后五军都督府。
二月壬戌朔，诏举聪明正直、孝弟力田、贤良方正、文学术数之士。
发丹符，验天下金谷之数。
戊辰，文武官年六十以上者听致仕，给以诰敕。
三月壬辰，减苏、松、嘉、湖重赋十之二。
壬寅，燕王隶之国北平。
壬子，沐英袭元将脱火赤于亦集乃，擒之，尽降其众。
夏四月己丑，命群臣各举所知。
五月甲午，雷震谨身殿。
乙未，大赦。
丙申，释在京及临濠屯田输作者。
己亥，免天下田租。
吏以过误罢者还其职。
壬寅，都督濮英进兵赤斤站，获故元豳王亦怜真及其部曲而还。
是月，罢御史台。命从征士卒老疾者许以子代，老而无子及寡妇，有司资遣还。
六月丙寅，雷震奉天门，避正殿省愆。
丁卯，罢王府工役。
丁丑，置谏院官。
秋八月，命天下学校师生，日给廪膳。
九月辛卯，景川侯曹震、营阳侯杨璟、永城侯恭显屯田北平。
乙巳，天寿节，始受群臣朝贺，赐宴于谨身殿，后以为常。
丙午，置四辅官，告于太庙。
以儒士王本、杜佑、龚斅、杜斅、赵民望、吴源为春、夏官。
是月，诏陕西卫军以三分之二屯田。
安置翰林学士承旨宋濂于茂州，道卒。
冬十一月乙未，徐达还。
丙午，元平章完者不花、乃儿不花犯永平，指挥刘广战没，千户王辂击败之，擒完者不花。
十二月，天下府州县所举士至者八百六十余人，授官有差。
南雄侯赵庸镇广东，讨阳春蛮。
是年，琉球、日本、安南、占城、真腊、爪哇入贡，日本以无表却之。
十四年春正月戊子，徐达为征虏大将军，汤和、傅友德为左、右副将军，帅师讨乃儿不花。
命新授官者各举所知。
乙未，大祀天地于南郊。
壬子，罢天下岁造兵器。
癸丑，命公候子弟入国学。
丙辰，诏求隐逸。
二月庚辰，核天下官田。
三月丙戌，大赦。
辛丑，颁《五经》、《四书》于北方学校。
夏四月庚午，徐达率诸将出塞，至北黄河，击破元兵，获全宁四部以归。
五月，五溪蛮叛，江夏侯周德兴讨平之。
秋八月丙子，诏求明经老成之士，有司礼送京师。
庚辰，河决原武、祥符、中牟。
辛巳，徐达还。
九月壬午朔，傅友德为征南将军，蓝玉、沐英为左、右副将军，帅征支南。
徐达镇北平。
丙午，周德兴移师讨施州蛮，平之。冬十月壬子朔，日有食之。
癸丑，命法司录囚，会翰林院给事中及春坊官会议平允以闻。
甲寅，免应天、太平、应德、镇江、宁国田租。
癸亥，分遣御史录囚。
己卯，延安侯唐胜宗帅师讨浙东山寇，平之。
十一月壬午，吉安侯陆仲亨镇成都。
庚戌，赵庸讨广州海寇，大破之。
十二月丁巳，命翰林春坊官考驳诸司章奏。
戊辰，傅友德大败元兵于白石江，遂下曲靖。
壬申，元梁王把匝剌瓦尔密走普宁自杀。
是年，暹罗、安南、爪哇、朵甘、乌斯藏入贡。
以安南寇思明，不纳。
