◎孝宗
孝宗达天明道纯诚中正圣文神武至仁大德敬皇帝，讳祐堂，宪宗第三子也。
母淑妃纪氏，成化六年七月生帝于西宫。
时万贵妃专宠，宫中莫敢言。
悼恭太子薨后，宪宗始知之，育周太后宫中。
十一年，敕礼部命名，大学士商辂等因以建储请。
是年六月，淑妃暴薨，帝年六岁，哀慕如成人。
十一月，立为皇太子。
二十三年八月，宪宗崩。
九月壬寅，即皇帝位。
大赦天下，以明年为弘治元年。
丁未，斥诸佞幸侍郎李孜省、太监梁芳、外戚万喜及其党，谪戍有差。
冬十月丁卯，汰传奉官，罢右通政任杰、侍郎蒯钢等千余人，论罪戍斥。
革法王、佛子、国师、真人封号。
乙亥，尊皇太后周氏为太皇太后，皇后王氏为皇太后。
丙子，立妃张氏为皇后。
丁亥，万安罢。
壬辰，追谥母淑妃为孝穆皇太后。
癸巳，吏部左侍郎兼翰林学士徐溥入阁预机务。
十一月癸丑，尹直罢。
乙卯，詹事刘健为礼部侍郎兼翰林学士，入阁预机务。戊午，下梁芳、李孜省于狱。
十二月壬午，葬纯皇帝于茂陵。
是月，免江西、湖广被灾税粮。
是年，安南、暹罗、哈密、土鲁番、乌斯藏、琉球入贡。
封占城王子古来为王，谕安南黎灏还占城侵地。
弘治元年春正月己亥，享太庙。
丙午，大祀天地于南郊。
己未，始考察镇守武臣。
二月戊戌，祭社稷。
丁未，耕耕田。
封哈密卫左都督罕慎为忠顺王。
丙辰，禁廷臣请托公事。
三月乙丑，疏文武大臣及中外四品以上官姓名，揭文华殿壁。
癸酉，释奠于先师孔子。
乙亥，小王子寇兰州，都指挥廖斌击败之。
丙子，御经筵。
丁丑，命儒臣日讲。
夏四月甲寅，以天暑录囚。
嗣后岁以为常。
六月癸巳朔，日有食之。
秋七月戊辰，减浙江银课，汰管理银场官。
八月乙巳，小王子犯山丹、永昌。
辛亥，犯独石、马营。
冬十月乙卯，振湖广、四川饥。
十一月甲申，妖僧继晓伏诛。
乙酉，免河南被灾秋粮。
是年，土鲁番杀忠顺王罕慎，复据哈密。
琉球、占城、撒马儿罕、乌斯藏入贡。
二年春正月丁卯，收已故内臣赐田，给百姓。
辛未，大祀天地于南郊。
二月癸巳，振四川饥。
三月己未，免陕西被灾秋粮三分之二。
戊寅，闭会川卫银矿。
夏五月庚申，河决开封，入沁河，役五万人治之。
秋七月癸亥，以京师霪雨、南京大风雷修省，求直言。
戊寅，振畿内水灾。免税粮，给贫民麦种。
八月丁酉，复四川流民复业者杂役三年。
己酉，宪宗神主祔太庙。
十一月戊午，顺天饥，发粟平粜。
十二月甲申朔，日有食之。辛卯，赐于谦谥，立祠曰 旌功 。
是年，土鲁番入贡。
撒马儿罕贡狮子、鹦鹉，却之。
三年春正月甲子，大祀天地于南郊。
二月壬辰，免河南被灾秋粮。
甲午，户部请免南畿、湖广税粮。
上曰： 凶岁义当损上益下。
必欲取盈，如病民何。 
悉从之。
三月丙辰，命天下预备仓积粟，以里数多寡为差，不及额者罪之。
庚午，赐钱福等进士及第、出身有差。
甲戌，侍郎张海、通政使元守直阅边。
秋九月庚戌，禁内府加派供御物料。
闰月癸巳，禁宗室、勋戚奏请田土及受人投献。
冬十一月甲辰，停工役，罢内官烧造瓷器。
十二月辛亥，以彗星见，敕群臣修省，陈军民利病。
己未，京师地震。
壬戌，减供御品物，罢明年上元灯火。
是年，琉球、安南、哈密、撒马儿罕、天方、土鲁番入贡。
四年春正月癸未，以修省罢上元节假。
己丑，大祀天地于南郊，停庆成宴。
二月己巳，敕法司曰： 曩因天道示异，敕天下诸司审录重囚，发遣数十百人。
朕以为与其宽之于终，孰若谨之于始。
嗣后两京三法司及天下问刑官，务存心仁恕，持法公平，详审其情罪所当，庶不背于古圣人钦恤之训。 
六月辛亥，京师地震。
秋八月庚戌，苏、松、浙江水，停本年织造。
乙卯，南京地震。
己未，封皇弟祐榰为寿王，祐梈汝王，祐橓泾王，祐枢荣王，祐楷申王。
冬十月丙辰，以皇长子生，诏天下。
戊午，河溢，振河南被灾者。
乙丑，礼部尚书丘濬兼文渊阁大学士，预机务。
十一月庚辰，振南畿灾。
十二月甲子，土鲁番以哈密地及金印来归。
是年，暹罗入贡。
五年春正月壬午，大祀天地于南郊。
二月丙寅，命陕巴袭封忠顺王。
庚午，减陕西织造绒毼之半。
三月戊寅，立皇子厚照为皇太子，大赦。
录太祖庙配享功臣绝封者后。
辛卯，广西副总兵马俊、参议马铉、千户王珊等讨古田叛僮，遇伏死。
夏六月丁未，免南畿去年被灾税粮。
秋七月甲午，振南京、浙江、山东饥。
八月癸卯，刘吉致仕。
乙丑，停苏、松、浙江额外织造，召督造官还。
冬十月壬戌，湖广总兵官镇远侯顾溥、贵州巡抚都御史邓廷瓒、太监江惪会师讨贵州黑苗。
十一月丙申，闭温、处银坑。
十二月丁巳，荆王见潚有罪，废为庶人。
是年，琉球、乌斯藏、土鲁番入贡。
火剌札国贡方物，不受，给廪食遣还。
六年春正月己卯，大祀天地于南郊。
二月甲寅，录常遇春、李文忠、邓愈、汤和后裔，世袭指挥使。
丁巳，擢布政使刘大夏右副都御史，治张秋决河。
三月癸未，赐毛澄等进士及第、出身有差。
夏四月己亥，土鲁番速檀阿黑麻袭执陕巴，据哈密。
己酉，侍郎张海、都督同知缑谦经略哈密。
辛酉，久旱，敕修省，求直言。
五月丙寅，小王子犯宁夏，杀指挥赵玺。
闰月乙未，免南京被灾秋粮。
六月庚午，捕蝗。
壬申，都御史闵珪击破古田叛僮。
秋八月甲戌，免顺天被灾夏税。
九月丁酉，免陕西被灾夏税。
冬十月丙寅，以灾伤罢明年上元灯火。
庚辰，停甘肃织造绒毼。
十一月庚申，振京师流民。
十二月己卯，敕天下镇巡官修省。
是年，安南、乌斯藏、土鲁番、暹罗入贡。
七年春正月丁酉，大祀天地于南郊。
二月甲子，以去年冬孝陵风雷之变，遣使祭告，修省，求直言，命内外慎刑狱，决轻系。
三月癸巳，贵州黑苗平。
戊申，两畿捕蝗。
夏五月甲辰，太监李兴、平江伯陈锐同刘大夏治张秋决河。
秋七月乙巳，京师地震。
丙午，工部侍郎徐贯、巡抚副都御史何鉴经理南畿水利。
九月丁亥，以水灾停苏、松诸府所办物料，留关钞、户盐备振。
冬十一月壬子，京师地震。
十二月甲戌，张秋河工成。
乙卯，振甘、凉被兵军民，给牛种。
是年，免北京、河南、湖广、陕西、山西被灾税粮。
琉球入贡。
以土鲁番据哈密，却其贡使。
八年春正月乙未，大祀天地于南郊。
以太皇太后不豫，免庆成宴。
壬子，甘肃总兵官刘宁败小王子于凉州。
二月乙卯朔，日有食之。
戊午，丘濬卒。乙丑，礼部侍郎李东阳、少詹事谢迁入阁预机务。己卯，黄陵冈河口工成。
三月壬辰，免湖广被灾税粮。
己亥，宁夏地震。
夏四月甲寅，苏、松各府治水工成。
壬戌，谕吏部、都察院，人材进退，考察务得实迹，不可偏听枉人。
五月己丑，免南畿被灾秋粮。
秋七月丁亥，封宋儒杨时将乐伯，从祀孔子庙庭。
戊子，广西副总兵欧磐击破平乐叛瑶。
八月癸亥，以四方灾异数见，敕群臣修省。
冬十一月己酉，免直隶被灾秋粮。
十二月辛酉，巡抚甘肃佥都御史许进、总兵官刘宁入哈密，土鲁番遁，遂班师。
是年，爪哇、占城、乌斯藏入贡。
乜克力诸部款肃州塞求入贡，却之。
九年春正月壬辰，大祀天地于南郊。
二月庚午，免河南被灾税粮。
辛未，右通政张璞、大理少卿马中锡阅边。
三月丙申，赐朱希周等进士及第、出身有差。
夏四月戊子，以岷王膺鉟奏，逮武冈知州刘逊。
给事中、御史庞泮、刘绅等谏，下锦衣卫狱，寻释之。
六月庚子，免江西被灾税粮。
秋八月壬寅，免湖广被灾秋粮。
九月己酉，禁势家侵夺民利。
是年，日本、琉球、乌斯藏入贡。
十年春正月庚戌，大祀天地于南郊。
三月辛亥，以旱霾修省，求直言。
甲子，召大学士刘健、李东阳、谢迁于文华殿议庶政，后以为常。
夏五月戊辰，小王子犯潮河川。
己巳，犯大同。
六月己卯，侍郎刘大夏、李介理宣府、大同军饷。
秋七月癸丑，都督杨玉帅京营军，备永平。
冬十一月庚子，土鲁番归陕巴，乞通贡。
是年，免南畿、山西、陕西被灾税粮，振山东、四川水灾。
安南、暹罗、乌斯藏入贡。
十一年春正月丁未，大祀天地于南郊。
二月己巳，小王子遣使求贡。
夏五月戊申，甘肃参将杨翥败小王子于黑山。
秋七月己酉，总制三边都御史王越袭小王子于贺兰山后，败之。
癸亥。徐溥致仕。
八月癸未，振祥符民被河患者。
冬十月丙寅，命工作不得役团营军士。
甲戌，清宁宫灾。
丁亥，敕群臣修省，求直言，罢明年上元灯火。
十一月壬子，免陕西织造羊绒。
闰月壬戌朔，日有食之。
乙酉，罢福建织造彩布。
十二月庚子。禁中外奢靡逾制。
壬子，以清宁宫灾诏赦天下。
是年，免山西、陕西、两畿、广西、广东被灾税粮。
土鲁番、乌斯藏入贡。
十二年春正月辛未，大祀天地于南郊，免庆成宴。
二月壬辰，免山东被灾夏税。
戊申，严左道惑众之禁。
三月丁丑，赐伦文叙等进士及第、出身有差。
夏四月癸巳，敕宣、大、延绥备边。
是月，免湖广、江西被灾税粮。
五月戊寅，免南畿被灾秋粮。
六月甲辰，阙里先师庙灾，遣使慰祭。
秋八月，免河南、南畿被灾夏税。
九月壬午，普安贼妇米鲁作乱。
甲申，重建清宁宫成。
是年，占城、乌斯藏、土鲁番、爪哇、撒马儿罕入贡。
十三年春正月乙丑，大祀天地于南郊。
二月戊子，免山西被灾税粮，庚寅，定问刑条例。
乙未，严旌举连坐之法。
夏四月，火筛寇大同，游击将军王杲败绩于威远卫。
乙巳，平江伯陈锐为靖虏将军，充总兵官，太监金辅监军，户部左侍郎许进提督军务，御之。
五月甲寅朔，日有食之。
丙辰，召大学士刘健、李东阳、谢迁于平台，议京营将领。
癸亥，火筛大举入寇大同左卫，游击将军张俊御却之。
六月甲申，免江西被灾秋粮，停山、陕采办物料。
庚子，召陈锐、金辅还，保国公朱晖、太监扶安往代，益兵御寇。
秋七月己巳，京师地震。
八月辛卯，振江西水灾。
冬十月戊申，两京地震。
是月，小王子诸部寇大同。
十二月辛丑，火筛寇大同，南掠百余里。
是年，小王子部入居河套，犯延绥神木堡。
琉球、土鲁番、乌斯藏入贡。
十四年春正月庚戌朔，陕西地大震。
乙未，大祀天地于南郊。
二月己亥，罢陕西织造中官。
夏四月庚辰，工部侍郎李鐩总督延绥边饷。
戊子，保国公朱晖、提督军务都御史史琳、监军太监苗逵分道进师延绥。
戊戌，免陕西、山西物料。
是月，火筛诸部寇固原。
五月庚戌，振大同被兵军民，免税粮。
辛酉，免陕西被灾税粮。
戊辰，修阙里先师庙。
命各布政使司上地里图。
秋七月丁未，泰宁卫贼犯辽东，掠长胜诸屯堡。
癸亥。南京户部尚书王轼兼左副都御史提督军务，讨贵州贼妇米鲁。
丁卯，朱晖、史琳袭小王子于河套。
庚午，分遣给事中、御史清理屯田。
闰月乙酉，都指挥王泰御小王子于盐池，战死。
戊戌，振两畿、江西、山东、河南水灾。
八月己酉，免河南被灾税粮。
是月，火筛诸部犯固原，大掠韦州、环县、萌城、灵州。
己巳，减光禄寺供应，如元年制。
火筛诸部犯宁夏东路。
九月丙子朔，日有食之。
丁亥，遣使募兵于延绥、宁夏、甘、凉。
甲辰，召史琳还，起秦纮为户部尚书兼副都御史，代之。
冬十一月癸巳，分遣侍郎何鉴、大理寺丞吴一贯振恤两畿、山东、河南饥民。
十二月戊辰，辽东大饥，振之。
是月，寇出河套。
是年，免湖广、江西、山西、山东、陕西、河南、畿内被灾税粮。
安南、琉球入贡。
十五年春正月丙子，朱晖帅师还。
丙戌，大祀天地于南郊。
二月癸丑，免河南被灾税粮。
三月癸未，罢饶州督造瓷器中官。
庚寅，赐康海等进士及第、出身有差。
夏四月壬寅，振京师贫民。
五月庚子，免湖广被灾秋粮。
秋七月己卯，录刘基后裔世袭指挥使。
己丑，王轼破斩米鲁，贵州贼平。
辛卯，命各边卫设养济院、漏泽园。
八月庚戌，以南京、凤阳霪雨大风，江溢为灾。遣使祭告，敕两京群臣修省。
九月庚午朔，日有食之。
戊子，放减内府所畜鸟兽。
冬十月癸卯，罢明年上元灯火。
十一月壬申，琼州黎贼作乱。
甲午，罢广东采珠。
十二月己酉，《大明会典》成。
辛亥，以疾不视朝。
是月，免南畿被灾秋粮。
是年，琉球、安南入贡。
十六年春正月癸酉，遣官代享太庙。
二月辛丑，视朝。
戊申，大祀天地于南郊。
三月癸巳，免山西被灾税粮。
夏四月辛亥，敕宣、大严边备。
五月戊子，以云南灾变敕群臣修省。
刑部侍郎樊莹巡视云、贵，察官吏，问民疾苦。
秋七月，广东官军讨黎贼，败之。
九月丁丑，振两畿、浙江、山东、河南、湖广被灾军民。
冬十一月甲戌，罢营造器物及明年上元烟火。
是月，免南畿被灾秋粮。
十二月丙午，免淮、扬、浙江物料。
是年，安南、暹罗、哈密、土鲁番、撒马儿罕入贡。
十七年春正月辛未，南京工部侍郎高铨振应天饥。
甲戌，大祀天地于南郊。壬午，严诬告之禁。
二月甲寅，减供用物料。
己未，严谶纬妖书之禁。
庚申，免浙江被灾税粮。
三月壬戌，太皇太后崩。
癸未，定太庙各室一帝一后之制。
夏四月己酉，葬孝肃皇太后。
闰月辛酉，阙里先师庙成，遣大学士李东阳祭告。
庚午，免山东被灾税粮。
乙亥，以四方灾荒敕群臣修省。
庚辰，命诸司详议害民弊政。
五月壬辰，罢南京、苏、杭织造中宫。
六月乙亥，始命两京五品以下官六年一考察。
辛巳，召刘健、李东阳于暖阁，议边务。
癸未，火筛入大同，指挥郑瑀力战死。
秋七月癸巳，工部侍郎李鐩、大理少卿吴一贯、通政司参议便丛兰分道经略边塞。
甲午，左副都御史阎仲宇、通政司参议熊伟分理边饷。
八月戊辰，命天下抚、按、三司官奏军民利病，土民建言可采者，所司以闻。
甲申，免南畿被灾夏税。
丁亥，召马文升、戴珊于暖阁，谕以明年考察，务访实迹，以求至当。
九月庚寅，谕法司不得任情偏执，致淹狱囚。
甲寅，太常少卿孙交经略宣、大边务。
丁巳，御暖阁，谕刘健、李东阳、谢迁： 诸边首功，巡按御史察勘，动淹岁年，非所以示劝。
自今奏报，以远近立限。
违者诘治。 
谕讲官进讲直言毋讳。
冬十一月戊子，罢云南银场。
十二月庚午，申闭籴之禁。
甲申，免湖广被灾秋粮。
是年，琉球、撒马儿罕、哈密、乌斯藏入贡。
十八年春正月己丑，小王子诸部围灵州，入花马池，遂掠韦州、环县。
户部侍郎顾佐理陕西军饷。
乙未，大祀天地于南郊。
甲辰，小王子陷宁夏清水营。
二月戊辰，御奉天门，谕户、兵、工三部曰： 方今生齿渐繁，而户口、军伍日就耗损，此皆官司抚恤无方、因仍苟且所致。
其悉议弊政以闻。 
三月癸卯，赐顾鼎臣等进士及第、出身有差。
夏四月戊寅，刑部侍郎何鉴抚辑荆、襄流民。
甲申，帝不豫。
五月庚寅，大渐，召大学士刘健、李东阳、谢迁受顾命。
辛卯，崩于乾清宫，年三十有六。
六月庚申，上尊谥，庙号孝宗，葬泰陵。
赞曰：明有天下，传世十六，太祖、成祖而外，可称者仁宗、宣宗、孝宗而已。
仁、宣之际，国势初张，纲纪修立，淳朴未漓。
至成化以来，号为太平无事，而晏安则易耽怠玩，富盛则渐启骄奢。
孝宗独能恭俭有制，勤政爱民，兢兢于保泰持盈之道，用使朝序清宁，民物康阜。
《易》曰： 无平不陂，无往不复，艰贞无咎。 
知此道者，其惟孝宗乎！
