◎礼十一
亲征遣将礻马祭受降奏凯献俘论功行赏大阅大射救日伐鼓
四曰军礼。
亲征为首，遣将次之。
方出师，有礻马祭之礼。
及还，有受降、奏凯献俘、论功行赏之礼。
平居有阅武、大射之礼。
而救日伐鼓之制，亦以类附焉。
亲征
洪武元年闰七月，诏定军礼。
中书省臣会儒臣言：古者天子亲征，所以顺天应人，除残去暴，以安天下。
自黄帝习用干戈以征不享，此其始也。
周制，天子亲征，则类于上帝，宜于大社，造于祖庙，礻马于所征之地，及祭所过山川。
师还，则奏凯献俘于庙社。
后魏有宣露布之制。
唐仍旧典，宋亦间行焉。于是历考旧章，定为亲征礼奏之。
前期，择日祭告天地神祠行礻马祭礼。
凡所过山川岳镇海渎用太牢，其次少牢，又次特牲。
若行速，止用酒脯，祭器笾豆各一。
前期，斋一日。
皇帝服通天冠、绛纱袍，省牲视涤。
祭之日，服武弁，行一献礼。
凯旋，告祭宗社，礼与出师同。
献俘庙社，以露布诏天下，然后论功行赏。
永乐、宣德、正统间，率遵用之。
正德十四年，帝亲征宸濠，礼部上祭告仪注如旧。
帝令祭祀俱遣官代。
及疏请遣官，有旨勿遣。
其颁诏，亦如旧制。
明年十一月将凯旋，礼臣言： 宸濠悖逆，皇上亲统六师，往正其罪，与宣德间亲征汉庶人高煦故事相同。
但一切礼仪无从稽考。
请于师还之日，圣驾从正阳门入，遣官告谢天地庙社。
驾诣奉先殿、几筵殿，谒见毕，朝见皇太后。
次日早，御午门楼，百官朝见，行献俘礼。
择日诏告天下。 
十二月，帝还京，百官迎于正阳门外，帝戎服乘马入。
遣将
洪武元年，中书省臣会官议奏，王者遣将，所以讨有罪，除民害也。
《书》称大禹徂征，《诗》美南仲薄伐。
《史记》引《兵书》曰： 古王者之遣将，跪而推毂。 
汉高命韩信为将，设坛具礼。
北齐亲授斧钺。
唐则告于庙社，又告太公庙。
宋则授旌节于朝堂，次告庙社，又礻马祭黄帝。
今定遣将礼，皇帝武弁服，御奉天殿。
大将军入就丹墀，四拜，由西陛入殿，再拜跪。
承制官宣制，以节钺授大将军。
大将军受之，以授执事者，俯伏，兴，再拜出。
降陛，复位，四拜。
驾还宫，大将军出。
至午门外勒所部将士，建旗帜，鸣金鼓，正行列，擎节钺。
奏乐前导，百官以次送出。
造庙宜社之礼，即命大将军具牲币，行一献礼，与遣官祭告庙社仪同。
其告武成王庙仪，前二日，大将省牲。
祭日，大将于幕次佥祝版，入就位，再拜。
诣神位前上香、奠帛、再拜。
进熟酌献，读祝，再拜。
诣位，再拜。
饮福受胙，复再拜。
彻豆，望燎。
其配位，亦大将行礼。
两庑陪祀，诸将分献。
礻马祭
亲征前期，皇帝及大将陪祭官皆斋一日。
前一日，皇帝服通天冠、绛纱袍省牲，诣神厨，视鼎镬涤溉。
执事设军牙六纛于庙中之北，军牙东，六纛西，笾豆十二，簠簋各二，鉶登俎各三。
设瘗坎位于神位西北，设席于坎前。
上置酒碗五，雄鸡五，余陈设如常仪。
祭日，建牙旗六纛于神位后。皇帝服武弁，自左南门入。
至庙庭南，正中北向立。
大将及陪祭官分文武重行班于后。
迎神，再拜，奠币。
行初献礼，先诣军牙神位前，再诣六纛神位前，俱再拜。
亚献、终献如之。
惟初献读祝，诣饮福位，再拜饮福，受胙，又再拜。
掌祭官彻豆，赞礼唱送神，复再拜。
执事官各以祝币，掌祭官取馔诣燎所，太常奏请望燎。
执事杀鸡，刺血于酒碗中，酹神。
燎半，奏礼毕，驾还。
若遣将，则于旗纛庙坛行三献礼。
大将初献，诸将亚献、终献。
受降
洪武四年七月，蜀夏明升降表至京师，太祖命中书集议受降礼。
省部请如宋太祖受蜀主孟昶降故事，拟明升朝见日，皇帝御奉天门，升等于午门外跪进待罪表。
侍仪使捧表入，宣表官宣读讫，承制官出传制。
升等皆俯伏于地，侍仪舍人掖升起，其属官皆起，跪听宣制释罪。
升等五拜，三呼万岁。
承制官传制，赐衣服冠带。
侍仪舍人引升入丹墀中四拜。
侍仪使传旨，升跪听宣谕，俯伏四拜，三呼万岁，又四拜出。
百官行贺礼。
帝以昶专治国政，所为奢纵，升年幼，事由臣下，免其叩头伏地上表请罪礼，惟命升及其官属朝见，百官朝贺。
奏凯献俘
凡亲征，师还，皇帝率诸将陈凯乐俘馘于庙南门外，社北门外。告祭庙社，行三献礼，同出师仪。
祭毕，以俘馘付刑部，协律郎导乐以退。
皇帝服通天冠、绛纱袍，升午门楼，以露布诏天下，百官具朝服以听，仪与开读诏赦同。
大将奏凯仪。
先期，大都督以露布闻。
内使监陈御座于午门楼上前楹，设奏凯乐位于楼前，协律郎位于奏凯乐北，司乐位于协律郎南。
又设献俘位于楼前少南，献俘将校位于其北，刑部尚书奏位于将校北，皆北向。
又设刑部尚书受俘位于献俘位西，东向。
设露布案于内道正中，南向。
受露布位于案东，承制位于案东北，俱西向。
宣露布位于文武班南，北向。
至日清晨，先陈凯乐俘馘于庙社门外，不奏歌曲。
俟告祭礼毕，复陈乐于午门楼前，将校引俘侍立于兵仗之外，百官入侍立位。
皇帝常服升楼，侍卫如常仪。
大将于楼前就位，四拜。
诸将随之，退，就侍立位。
赞奏凯乐，协律郎执麾引乐工就位，司乐跪请奏凯乐。
协律郎举麾，鼓吹振作，编奏乐曲。
乐止，赞宣露布。
承制官以露布付受露布官，引礼引诣案跪受，由中道南行，以授宣露布官。
宣讫，付中书省颁示天下。
将校引俘至位，刑部尚书跪奏曰： 某官某以某处所俘献，请付所司。 
奏讫，退复位。
其就刑者立于西厢，东向，以付刑官。
其宥罪者，楼上承制官宣旨，有敕释缚。
楼下承旨，释讫，赞礼赞所释之俘谢恩，皆四拜三呼，将校以所释俘退。
如有所赐，就宣旨赐之。
大将以下就拜位，舞蹈山呼如常仪。
班前稍前跪，称贺致词讫，百官复四拜，礼毕还宫。
洪武三年六月，左副将军李文忠北征大捷，遣官送所俘元孙买的里八剌及宝册至京师。
百官请行献俘礼。
帝不许，事详《本纪》。
止令服本俗服，朝见毕，赐中国衣冠就谢。
复谓省臣曰： 故国之妃朝于君者，元有此礼，不必效之。 
亦令衣本俗服，入见中宫，赐中国服就谢。
十一月，大将军徐达及文忠等师还，车驾出劳于江上。
明日，达率诸将上《平沙漠表》。
帝御奉天殿，皇太子亲王侍，百官朝服陪列，达、文忠奉表贺。
礼成，退自西阶。
皇太子亲王入贺。
后定，凡大捷，择日以宣，其日不奏事，百官吉服贺，即日遣官荐告郊庙。
中捷以下，止宣捷，不祭告庆贺。
永乐四年定，凡捷，兵部官以露布奏闻，大将在军则进露布官行礼，次日行开读礼，第三日行庆贺礼，余如前仪。
武宗征宸濠还，礼部上献俘仪，值帝弗豫，不果行。
嘉靖二十三年十月，叛贼王三屡导吉囊入犯大同，官军计擒之。
遣官谢南北郊、景神殿、太社稷。
择日献俘，百官表贺。
天启二年，四川献逆犯樊友邦等，山东献逆犯徐鸿儒等，俱遣官告祭郊庙，御楼献俘。
论功行赏
凡凯还，中书省移文大都督府，兵部具诸将功绩，吏部具勋爵职名，户、礼二部具赏格。
中书集六部论定功赏，奏取上裁。
前期，陈御座香案于奉天殿，设宝案诏书案于殿中，诰命案于丹陛正中之北，宣制案于诰命案之北。
吏、户、礼三部尚书位于殿上东南，大都督、兵部尚书位于殿上西南，应受赏官拜位于丹墀中，序立位于丹墀西南，受赏位于诰命案之南，受赏执事位于受赏官序立位之西。
每官用捧诰命、捧礼物各一人，俱北向。
余陈设如朝仪。
是日，鼓三严，执事官各就位。
皇帝衮冕升座，皇太子诸王衮冕，自殿东门入侍立，受赏官入就拜位，四拜。
承制官跪承制，由殿中门出，吏、户、礼尚书由殿西门出，立于诰命案东。
承制官南向称有制，受赏官皆跪，宣制曰： 朕嘉某等为国建功，宜加爵赏。
今授以某职，赐以某物，其恭承朕命。 
宣毕，受赏官俯伏，兴，再拜。
唱行赏，受赏官第一人诣案前跪，吏部尚书捧诰命，户部尚书捧礼物，各授受赏官。
受赏官以授左右，俯伏，兴，复位。
余官以次受赏讫，承制官、吏部尚书等俱至御前复命，退复位。
受赏官皆再拜，三舞蹈，山呼。
俯伏，兴，复四拜。
礼毕，皇帝还宫。
各官出，至午门外，以诰命礼物置于龙亭，用仪仗鼓乐各送还本第。
明日进表称谢，如常仪。
大阅
宣德四年十月，帝将阅武郊外，命都督府整兵，文武各堂上官一员、属官一员扈从。
正统间，或阅于近郊，于西苑，不著令。
隆庆二年，大学士张居正言： 祖宗时有大阅礼，乞亲临校阅。 
兵部引宣宗、英宗故事，请行之。
命于明年八月举行。
及期，礼部定仪。
前期一日，皇帝常服告于内殿，行四拜礼，如出郊仪。
司设监设御幄于将台上，总协戎政大臣、巡视科道督率将领军兵预肃教场。
至日早，遣官于教场祭旗纛之神。
三大营官军具甲仗，将官四员统马兵二千扈驾。
文臣各堂上官，科道掌印官、礼兵二科、礼部仪制司、兵部四司官、纠仪监射御史、鸿胪寺供事官，武臣都督以上、锦衣卫堂上及南镇抚司掌印佥书官，俱大红便服，关领扈从，牙牌悬带，先诣教场。
是日免朝。
锦衣卫备卤簿。
皇帝常服乘辇由长安左门出，官军导从，钲鼓振作。
出安定门，至阅武门外。
总协戎政官率大小将佐戎服跪迎，入将台下，北向序立。
驾进阅武门，内中军举号炮三，各营钲鼓振作，扈从官序立于行宫门外。
驾至门，降辇。兵部官导入行宫，鸣金止鼓，候升座。
扈从官行一拜礼，传赐酒饭。
各官谢恩出，将台下东西序立。
兵部官奏请大阅。
兵部、鸿胪寺官导驾登台，举炮三。
京营将士叩头毕，东西侍立。
总协戎政官列于扈从官之北，诸将列从官之南。
兵部尚书奏请，令各营整搠人马。
台上吹号笛，麾黄旗，总协戎政及将佐等官各归所部。
兵部尚书请阅阵，举炮三。
马步官军演阵，如常法。
演毕，复吹号笛，麾黄旗，将士俱回营。
少顷，兵部尚书请阅射。
总协戎政官以下及听射公、侯、驸马、伯、锦衣卫等官，俱于台下较射。
马三矢，步六矢，中的者鸣鼓以报，御史、兵部官监视纪录。
把总以下及家丁、军士射，以府部大臣并御史、兵部官于东西厅较阅。
枪刀火器等艺，听总协戎政官量取一队，于御前呈验。
兵部尚书奏大阅毕，台下举号旗。总协戎政官及诸将领俱诣台下，北向序立。
鸿胪寺官奏传制，赞跪。
宣制讫，赞叩头。
各官先退，出门外，赞扈从官行叩头礼。
礼毕，驾回行宫，少憩，扈从等官趋至门内立。
皇帝升辇。中军举炮三，各营皆鼓吹，卤簿及马兵导从如来仪，钲鼓与大乐相应振作。
总协戎政以下候驾至，叩头退。
马兵至长安左门外止。
卤簿、大乐至午门外止。
驾还，仍诣内殿参谒，如前仪。
百官不扈从者，各吉服于承天门外桥南序立恭送，驾还，迎如之。
次日，总协戎政官以下表谢，百官侍班行称贺礼，如常仪。
兵部以将士优劣及中箭多寡、教练等第奏闻。
越二日，皇帝御皇极门，赐敕勉励将士。
总协戎政官捧至彩舆，将士迎导至教场，开读行礼如仪。
是日，即行赏赉并戒罚有差。
次日，总协戎政官率将佐复谢恩。
诏如议行。
驾还，乐奏《武成之曲》。
万历九年大阅，如隆庆故事。
大射
大射之礼，后世莫讲，惟《宋史》列于嘉礼。
至《明集礼》则附军礼中，《会典》亦然。
其制洪武三年定。
凡郊庙祭祀，先期行大射礼，工部制射侯等器。
其射鹄有七。
虎鹄五采，天子用之。
熊鹄五采，皇太子用之。
豹鹄五采，亲王用之。
豹鹄四采，文武一品、二品者用之。
糁鹄三采，三品至五品用之。
狐鹄二采，六品至九品用之。
布鹄无采，文武官子弟及士民俊秀用之。
凡射时，置乏于鹄右。
乏又名容，见《周礼·大司马》服不氏，职执旗及待获者以蔽身。
设楅及韦，当射时置于前，以齐矢。
设射中五。
皮树中，天子大射用之。
闾中，天子宴射用之。
虎中，皇太子亲王射用之。
兕中，一品至五品文武官用之。
鹿中，六品至九品及文武官子弟士民俊秀通用之。
其职事，设司正官二，掌验射者品级尊卑人力强弱而定耦，其中否则书于算，兵部官职之。
司射二，掌先以强弓射鹄诱射，以鼓众气，武职官充之。
司射器官二，掌辨弓力强弱，分为三等，验人力强弱以授，工部官职之。
举爵者，掌以马湩授中者饮，光禄寺官职之。
请射者，掌定耦射。
射毕，再请某耦射，侍仪司职之。
待获者、掌矢纳于司射器者，以隶仆供其役。
执旗者六人，掌于容后执五色旗。
如射者中的，举红旗应之。
中采，举采旗应之。
偏西，举白旗。
偏东，举青旗。
过于鹄举黄旗。
不及鹄，举黑旗。
军士二人掌之。
引礼二，掌引文武官进退，侍仪司舍人职之。
太祖又以先王射礼久废，弧矢之事专习于武夫，而文士多未解，乃诏国学及郡县生员皆令习射，颁仪式于天下。
朔望则于公廨或闲地习之。
其官府学校射仪，略仿大射之式而杀其礼。
射位初三十步，自后累加至九十步。
射四矢，以二人为耦。
永乐时有击球射柳之制。
十一年五月五日幸东苑，击球射柳，听文武群臣四夷朝使及在京耆老聚观。
分击球官为两朋，自皇太孙而下诸王大臣以次击射，赐中者币布有差。
救日伐鼓
洪武六年二月，定救日食礼。
其日，皇帝常服，不御正殿。
中书省设香案，百官朝服行礼。
鼓人伐鼓，复圆乃止。
月食，大都督府设香案，百官常服行礼，不伐鼓，雨雪云翳则免。
二十六年三月更定，礼部设香案于露台，向日，设金鼓于仪门内，设乐于露台下，各官拜位于露台上。
至期，百官朝服入班，乐作，四拜兴，乐止，跪。
执事者捧鼓，班首击鼓三声，众鼓齐鸣，候复圆，复行四拜礼。
月食，则百官便服于都督府救护如仪。
在外诸司，日食则于布政使司、府州县，月食则于都指挥使司、卫所，如仪。
隆庆六年，大丧。
方成服，遇日食。
百官先哭临，后赴礼部，青素衣、黑角带，向日四拜，不用鼓乐。
