◎河渠四
○运河下海运
江南运河，自杭州北郭务至谢村北，为十二里洋，为塘栖，德清之水入之。
逾北陆桥入崇德界，过松老抵高新桥，海盐支河通之。
绕崇德城南，转东北，至小高阳桥东，过石门塘，折而东，为王湾。
至皂林，水深者及丈。
过永新，入秀水界，逾陡门镇，北为分乡铺，稍东为绣塔。
北由嘉兴城西转而北，出杉青三闸，至王江泾镇，松江运艘自东来会之。
北为平望驿，东通莺脰湖，湖州运艘自西出新兴桥会之。
北至松陵驿，由吴江至三里桥，北有震泽，南有黄天荡，水势澎湃，夹浦桥屡建。
北经苏州城东鲇鱼口，水由塘入之。
北至枫桥，由射渎经浒墅关，过白鹤铺，长洲、无锡两邑之界也。
锡山驿水仅浮瓦砾。
过黄埠，至洛社桥，江阴九里河之水通之。
西北为常州，漕河旧贯城，入东水门，由西水门出。
嘉靖末防倭，改从南城壕。
江阴，顺塘河水由城东通丁堰，沙子湖在其西南，宜兴钟溪之水入之。
又西，直渎水入之，又西为奔牛、吕城二闸，常、镇界其中，皆有月河以佐节宣，后并废。
其南为金坛河，溧阳、高淳之水出焉。
丹阳南二十里为陵口，北二十五里为黄泥坝，旧皆置闸。
练湖水高漕河数丈，一由三思桥，一由仁智桥，皆入运。
北过丹徒镇有猪婆滩，多软沙。
丹徒以上运道，视江潮为盈涸。
过镇江，出京口闸，闸外沙堵延袤二十丈，可藏舟避风，由此浮於江，与瓜步对。
自北郭至京口首尾八百馀里，皆平流。
历嘉而苏，众水所聚，至常州以西，地渐高仰，水浅易泄，盈涸不恒，时浚时壅，往往兼取孟渎、德胜两河，东浮大江，以达扬泰。
洪武二十六年尝命崇山侯李新开溧水胭脂河，以通浙漕，免丹阳输挽及大江风涛之险。
而三吴之粟，必由常、镇。
三十一年浚奔牛、吕城二坝河道。
永乐间，修练湖堤。
即命通政张琏发民丁十万，浚常州孟渎河，又浚兰陵沟，北至孟渎河闸，六千馀丈，南至奔牛镇，千二百馀丈。
已，复浚镇江京口、新港及甘露三港，以达於江。
漕舟自奔牛溯京口，水涸则改从孟渎右趋瓜洲，抵白塔，以为常。
宣德六年从武进民请，疏德胜新河四十里。
八年，工竣。
漕舟自德胜北入江，直泰兴之北新河。
由泰州坝抵扬子湾入漕河，视白塔尤便。
於是漕河及孟渎、德胜三河并通，皆可济运矣。
正统元年，廷臣上言： 自新港至奔牛，漕河百五十里，旧有水车卷江潮灌注，通舟溉田。
请支官钱置车。 
诏可。
然三河之入江口，皆自卑而高，其水亦更迭盈缩。
八年，武进民请浚德胜及北新河。
浙江都司萧华则请浚孟渎。
巡抚周忱定议浚两河，而罢北新筑坝。
白塔河之大桥闸以时启闭，而常、镇漕河亦疏浚焉。
景泰间，漕河复淤，遂引漕舟尽由孟渎。
三年，御史练纲言： 漕舟从夏港及孟渎出江，逆行三百里，始达瓜洲。
德胜直北新，而白塔又与孟渎斜直，由此两岸横渡甚近，宜大疏淤塞。 
帝命尚书石璞措置。
会有请凿镇江七里港，引金山上流通丹阳，以避孟渎险者。
镇江知府林鹗以为迂道多石，坏民田墓多，宜浚京口闸、甘露坝，道里近，功力省。
乃从鹗议。
浙江参政胡清又欲去新港、奔牛等坝，置石闸以蓄泉。
亦从其请。
而浚德胜河与凿港之议俱寝。
然石闸虽建，蓄水不能多，漕舟仍入孟渎。
天顺元年，尚宝少卿凌信言，粮艘从镇江里河为便。
帝以为然，命粮储河道都御史李秉通七里港口，引江水注之，且浚奔牛、新港之淤。
巡抚崔恭又请增置五闸。
至成化四年，闸工始成。
於是漕舟尽由里河，其入二河者，回空之艘及他舟而已。
定制，孟渎河口与瓜、仪诸港俱三年一浚。
孟渎宽广不甚淤，里河不久辄涸，则又改从孟渎。
弘治十七年，部臣复陈夏港、孟渎远浮大江之害，请亟浚京口淤，而引练湖灌之。
诏速行。
正德二年复开白塔河及江口、大桥、潘家、通江四闸。
十四年从督漕都御史臧凤言，浚常州上下里河，漕舟无阻者五十馀载。
万历元年又渐涸，复一浚之。
岁贡生许汝愚上言： 国初置四闸：曰京口，曰丹徒，防三江之涸；曰吕城，曰奔牛，防五湖之泄。
自丹阳至镇江蓄为湖者三：曰练湖，曰焦子，曰杜墅。
岁久，居民侵种，焦、杜二湖俱涸，仅存练湖，犹有侵者。
而四闸俱空设矣。
请浚三湖故址通漕。 
总河傅希挚言： 练湖已浚，而焦子、杜墅源少无益。 
其议遂寝。未几，练湖复淤浅。
五年，御史郭思极、陈世宝先后请复练湖，浚孟渎。
而给事中汤聘尹则请於京口旁别建一闸，引江流内注，潮长则开，缩则闭。
御史尹良任又言： 孟渎渡江入黄家港，水面虽阔，江流甚平，由此抵泰兴以达湾头、高邮仅二百馀里，可免瓜、仪不测之患。
至如京口北渡金山而下，中流遇风有漂溺患，宜挑甘露港夹岸洲田十馀里，以便回泊。 
御史林应训又言： 自万缘桥抵孟渎，两厓陡峻，雨潦易圮，且江潮涌沙，淤塞难免。
宜於万缘桥、黄连树各建闸以资蓄泄。 
又言： 练湖自西晋陈敏遏马林溪，引长山八十四溪之水以溉云阳，堤名练塘，又曰练河，凡四十里许。
环湖立涵洞十三。
宋绍兴时，中置横埂，分上下湖，立上、中、下三闸。
八十四溪之水始经辰溪冲入上湖，复由三闸转入下湖。
洪武间，因运道涩，依下湖东堤建三闸，借湖水以济运，后乃渐堙。
今当尽革侵占，复浚为湖。
上湖四际夹阜，下湖东北临河，原埂完固，惟应补中间缺口，且增筑西南，与东北相应。
至三闸，惟临湖上闸如故，宜增建中、下二闸，更设减水闸二座，界中、下二闸间。
共革田五千亩有奇，塞沿堤私设涵洞，止存其旧十三处，以宣泄湖水。
冬春即闭塞，毋得私启。
盖练湖无源，惟藉潴蓄，增堤启闸，水常有馀，然后可以济运。
臣亲验上湖地仰，八十四溪之水所由来，惧其易泄；下湖地平衍，仅高漕河数尺，又常惧不盈。
诚使水裕堤坚，则应时注之，河有全力矣。 
皆下所司酌议。
十三年，镇江知府吴捴谦复言： 练湖中堤宜饬有司春初即修，以防冲决，且禁势豪侵占。 
从之。
十七年浚武进横林漕河。
崇祯元年，浚京口漕河。
五年，太常少卿姜志礼建《漕河议》，言： 神庙初，先臣宝著《漕河议》，当事采行，不开河而济运者二十馀年。
后复佃湖妨运，岁累畚锸。
故老有言， 京口闸底与虎丘塔顶平 ，是可知挑河无益，蓄湖为要也。
今当革佃修闸，而高筑上下湖围埂，蓄水使深。
且漕河闸座非仅京口、吕城、新闸、奔牛数处而已，陵口、尹公桥、黄泥坝、新丰、大犊山节节有闸，皆废去，并宜修建。
而运道支流如武进洞子河、连江桥河、扁担河，丹阳简桥河、陈家桥河、七里桥河、丁议河、越渎河，胜村溪之大坝头，丹阳甘露港南之小闸口，皆应急修整。
至奔牛、吕城之北，各设减水闸。
岁十月实以土，商民船尽令盘坝。
此皆旧章所当率由。
近有欲开九曲河，使运船竟从泡港闸出江，直达扬子桥，以免瓜洲启闸稽迟者，试而后行可也。
回空粮艘及官舫，宜由江行，而於河庄设闸启闭。
数役并行，漕事乃大善矣。 
议不果行。
江漕者，湖广漕舟由汉、沔下浔阳，江西漕舟出章江、鄱阳而会於湖口，暨南直隶宁、太、池、安、江宁、广德之舟，同浮大江，入仪真通江闸，以溯淮、扬入闸河。
瓜、仪之间，运道之咽喉也。
洪武中，饷辽卒者，从仪真上淮安，由盐城泛海；饷梁、晋者，亦从仪真赴淮安，盘坝入淮。
江口则设坝置闸，凡十有三。
浚扬子桥河至黄泥湾九千馀丈。
永乐间，浚仪真清江坝、下水港及夹港河，修沿江堤岸。
洪熙元年浚仪真坝河，后定制仪真坝下黄泥滩、直河口二港及瓜洲二港、常州之孟渎河皆三年一浚。
宣德间，从侍郎赵新、御史陈祚请，浚黄泥滩、清江闸。
成化中，建闸於仪真通江河港者三，江都之留潮通江者二。
已而通江港塞。
弘治初，复开之，既又於总港口建闸蓄水。
仪真、江都二县间，有官塘五区，筑闸蓄水，以溉民田，豪民占以为业，真、扬之间运道阻梗。
嘉靖二年，御史秦钺请复五塘。
从之。
万历五年，御史陈世宝言： 仪真江口，去闸太远，请於上下十数丈许增建二闸，随湖启闭，以截出江之船，尽令入闸，庶免迟滞。 
疏上，议行。
白塔河者，在泰州。
上通邵伯，下接大江，斜对常州孟渎河与泰兴北新河，皆浙漕间道也。
自陈瑄始开。
宣德间，从赵新、陈祚请，命瑄役夫四万五千馀人浚之，建新闸、潘家庄、大桥、江口四闸。
正统四年，水溃闸塞，都督武兴因闭不用，仍自瓜洲盘坝。
瓜洲之坝，洪武中置，凡十五，列东西二港间。
永乐间，废东坝为厂，以贮材木，止存西港七坝。
漕舟失泊，屡遭风险。
英宗初年，乃复浚东港。
既而巡抚周忱筑坝白塔河之大桥闸，以时启闭，漕舟稍分行。
自镇江里河开浚，漕舟出甘露、新港，径渡瓜洲；而白塔、北新，皆以江路险远，舍而不由矣。
卫漕者，即卫河。
源出河南辉县，至临清与会通河合，北达天津。
自临清以北皆称卫河。
详具本《志》。
白漕者，即通济河。
源出塞地，经密云县雾灵山，为潮河川。
而富河、罾口河、七渡河、桑乾河、三里河俱会於此，名曰白河。
南流经通州，合通惠及榆、浑诸河，亦名潞河。
三百六十里，至直沽会卫河入海，赖以通漕。
杨村以北，势若建瓴，底多淤沙。
夏秋水涨苦潦，冬春水微苦涩。
冲溃徙改颇与黄河同。
耎儿渡者，在武清、通州间，尤其要害处也。
自永乐至成化初年，凡八决，辄发民夫筑堤。
而正统元年之决，为害尤甚，特敕太监沐敬、安远侯柳溥、尚书李友直随宜区画，发五军营卒五万及民夫一万筑决堤。
又命武进伯朱冕、尚书吴中役五万人，去河西务二十里凿河一道，导白水入其中。
二工并竣，人甚便之，赐河名曰通济，封河神曰通济河神。
先是，永乐二十一年筑通州抵直沽河岸，有冲决者，随时修筑以为常。
迨通济河成，决岸修筑者亦且数四。
万历三十一年从工部议，挑通州至天津白河，深四尺五寸，所挑沙土即筑堤两岸，著为令。
大通河者，元郭守敬所凿。
由大通桥东下，抵通州高丽庄，与白河合，至直沽，会卫河入海，长百六十里有奇。
十里一闸，蓄水济运，名曰通惠。
又以白河、榆河、浑河合流，亦名潞河。
洪武中渐废。
永乐四年八月，北京行部言： 宛平昌平西湖、景东牛栏庄及青龙华家瓮山三闸，水冲决岸。 
命发军民修治。
明年复言： 自西湖、景东至通流，凡七闸，河道淤塞。
自昌平东南白浮村至西湖、景东流水河口一百里，宜增置十二闸。 
从之。
未几，闸俱堙，不复通舟。
成化中，漕运总兵官杨茂言： 每岁自张家湾舍舟，车转至都下，雇值不赀。
旧通惠河石闸尚存，深二尺许，修闸潴水，用小舟剥运便。 
又有议於三里河从张家湾烟墩桥以西疏河泊舟者。
下廷臣集议，遣尚书杨鼎、侍郎乔毅相度。
上言： 旧闸二十四座，通水行舟。
但元时水在宫墙外，舟得入城内海子湾。
今水从皇城金水河出，故道不可复行。
且元引白浮泉往西逆流，今经山陵，恐妨地脉。
又一亩泉过白羊口山沟，两水冲截难引。
若城南三里河旧无河源，正统间修城壕，恐雨多水溢，乃穿正阳桥东南洼下地，开壕口以泄之，始有三里河名。
自壕口八里，始接浑河。
旧渠两岸多庐墓，水浅河窄，又须增引别流相济。
如西湖草桥源出玉匠局、马跑等地，泉不深远。
元人曾用金口水，汹涌没民舍，以故随废。
惟玉泉、龙泉及月儿、柳沙等泉，皆出西北，循山麓而行，可导入西湖。
请浚西湖之源，闭分水清龙闸，引诸泉水从高梁河，分其半由金水河出，馀则从都城外壕流转，会於正阳门东。
城壕且闭，令勿入三里河并流。
大通桥闸河随旱涝启闭，则舟获近仓，甚便。 
帝从其议。
方发军夫九万修浚，会以灾异，诏罢诸役。
所司以漕事大，乃命四万人浚城壕，而西山、玉泉及抵张家湾河道，则以渐及焉。
越五年，乃敕平江伯陈锐，副都御史李裕，侍郎翁世资、王诏督漕卒浚通惠河，如鼎、毅前议。
明年六月，工成，自大通桥至张家湾浑河口六十馀里，浚泉三，增闸四，漕舟稍通。
然元时所引昌平三泉俱遏不行，独引一西湖，又仅分其半，河窄易盈涸。
不二载，涩滞如旧。
正德二年尝一浚之，且修大通桥至通州闸十有二，坝四十有一。
嘉靖六年，御史吴仲言： 通惠河屡经修复，皆为权势所挠。
顾通流等八闸遗迹俱存，因而成之，为力甚易，岁可省车费赀二十馀万。
且历代漕运皆达京师，未有贮国储於五十里外者。 
帝心以为然，命侍郎王軏、何诏及仲偕相度。
軏等言： 大通桥地形高白河六丈馀，若浚至七丈，引白河达京城，诸闸可尽罢，然未易议也。
计独浚治河闸，但通流闸在通州旧城中，经二水门，南浦、土桥、广利三闸皆闤阓衢市，不便转挽。
惟白河滨旧小河废坝西，不一里至堰水小坝，宜修筑之，使通普济闸，可省四闸两关转搬力。 
而尚书桂萼言不便，请改修三里河。
帝下其疏於大学士杨一清、张璁。
一清言： 因旧闸行转搬法，省运军劳费，宜断行之。 
璁亦言： 此一劳永逸之计，萼所论费广功难。 
帝乃却萼议。
明年六月，仲报河成，因疏五事，言： 大通桥至通州石坝，地势高四丈，流沙易淤，宜时加浚治。
管河主事宜专委任，毋令兼他务。
官吏、闸夫以罢运裁减，宜复旧额。
庆丰上闸、平津中闸今已不用，宜改建通州西水关外。
剥船造费及递岁修艌，俱宜酌处。 
帝以先朝屡勘行未即功，仲等四阅月工成，诏予赏，悉从其所请。
仲又请留督工郎中何栋专理其事，为经久计。
从之。
九年擢栋右通政，仍管通惠河道。
是时，仲出为处州知府，进所编《通惠河志》。
帝命送史馆，采入《会典》，且颁工部刊行。
自此漕艘直达京师，迄於明末。
人思仲德，建祠通州祀之。
蓟州河者，运蓟州官军饷道也。
明初，海运饷蓟州。
天顺二年，大河卫百户闵恭言： 南京并直隶各卫，岁用旗军运粮三万石至蓟州等卫仓，越大海七十馀里，风涛险恶。
新开沽河，北望蓟州，正与水套、沽河直，袤四十馀里而径，且水深，其间阻隔者仅四之一，若穿渠以运，可无海患。 
下总兵都督宋胜、巡按御史李敏行视可否。
胜等言便，遂开直沽河。
阔五丈，深丈五尺。
成化二年一浚，二十年再浚，并浚鸦鸿桥河道，造丰润县海运粮储仓。
正德十六年，运粮指挥王瓒言： 直沽东北新河，转运蓟州，河流浅，潮至方可行舟。
边关每匮饷，宜浚使深广。 
从之。
初，新河三岁一浚。
嘉靖元年易二岁，以为常。
十七年浚殷留庄大口至旧仓店百十六里。
丰润环香河者，浚自成化间，运粟十馀万石以饷蓟州东路者也。
后堙废，饷改蓟州给，大不便。
嘉靖四十五年从御史鲍承荫请，复之，且建三闸於北济、张官屯、鸦鸿桥以潴水。
昌平河，运诸陵官军饷道也。
起巩华城外安济桥，抵通州渡口。
袤百四十五里，其中淤浅三十里难行。
隆庆六年大浚，运给长陵等八卫官军月粮四万石，遂成流通。
万历元年复疏巩华城外旧河。
海运，始於元至元中。
伯颜用朱清、张瑄运粮输京师，仅四万馀石。
其后日增，至三百万馀石。
初，海道万三千馀里，最险恶，既而开生道，稍径直。
后殷明略又开新道，尤便。
然皆出大洋，风利，自浙西抵京不过旬日，而漂失甚多。
洪武元年，太祖命汤和造海舟，饷北征士卒。
天下既定，募水工运莱州洋海仓粟以给永平。
后辽左及迤北数用兵，於是靖海侯吴祯、延安侯唐胜宗、航海侯张赫、舳舻侯朱寿先后转辽饷，以为常。
督江、浙边海卫军大舟百馀艘，运粮数十万。
赐将校以下绮帛、胡椒、苏木、钱钞有差，民夫则复其家一年，溺死者厚恤。
三十年，以辽东军饷赢羡，第令辽军屯种其地，而罢海运。
永乐元年，平江伯陈瑄督海运粮四十九万馀石，饷北京、辽东。
二年，以海运但抵直沽，别用小船转运至京，命於天津置露囤千四百所，以广储蓄。
四年定海陆兼运。
瑄每岁运粮百万，建百万仓於直沽尹儿湾城。
天津卫籍兵万人戍守。
至是，命江南粮一由海运，一由淮、黄，陆运赴卫河，入通州，以为常。
陈瑄上言： 嘉定濒海，当江流之冲，地平衍，无大山高屿。
海舟停泊，或值风涛，触坚胶浅辄败。
宜於青浦筑土为山，立堠表识，使舟人知所避，而海险不为患。 
诏从之。
十年九月，工成。
方百丈，高三十馀丈。
赐名宝山。
御制碑文纪之。
十三年五月复罢海运，惟存遮洋一总，运辽、蓟粮。
正统十三年减登州卫海船百艘为十八艘，以五艘运青、莱、登布花钞锭十二万馀斤，岁赏辽军。
成化二十三年，侍郎丘浚进大学衍义补，请寻海运故道与河漕并行，大略言： 海舟一载千石，可当河舟三，用卒大减。
河漕视陆运费省什三，海运视陆省什七，虽有漂溺患，然省牵卒之劳、驳浅之费、挨次之守，利害亦相当。
宜访素知海道者，讲求勘视。 
其说未行。
弘治五年，河决金龙口，有请复海运者，朝议弗是。
嘉靖二年，遮洋总漂粮二万石，溺死官军五十馀人。
五年停登州造船。
二十年，总河王以旂以河道梗涩，言： 海运虽难行，然中间平度州东南有南北新河一道，元时建闸直达安东，南北悉由内洋而行，路捷无险，所当讲求。 
帝以海道迂远，却其议。
三十八年，辽东巡抚侯汝谅言： 天津入辽之路，自海口至右屯河通堡不及二百里，其中曹泊店、月坨桑、姜女坟、桃花岛皆可湾泊。 
部覆行之。
四十五年，顺天巡抚耿随朝勘海道，自永平西下海，百四十五里至纪各庄，又四百二十六里至天津，皆傍岸行舟。
其间开洋百二十里，有建河、粮河、小沽、大沽河可避风。
初允其议，寻以御史刘翾疏沮而罢。
是年，从给事中胡应嘉言，革遮洋总。
隆庆五年，徐、邳河淤，从给事中宋良佐言，复设遮洋总，存海运遗意。
山东巡抚梁梦龙极论海运之利，言： 海道南自淮安至胶州，北自天津至海仓，岛人商贾所出入。
臣遣卒自淮、胶各运米麦至天津，无不利者。
淮安至天津三千三百里，风便，两旬可达。
舟由近洋，岛屿联络，虽风可依，视殷明略故道甚安便。
五月前风顺而柔，此时出海可保无虞。 
命量拨近地漕粮十二万石，俾梦龙行之。
六年，王宗沐督漕，请行海运。
诏令运十二万石自淮入海。
其道，由云梯关东北历鹰游山、安东卫、石臼所、夏河所、齐堂岛、灵山卫、古镇、胶州、鳌山卫、大嵩卫、行村寨，皆海面。
自海洋所历竹岛、宁津所、靖海卫，东北转成山卫、刘公岛、威海卫，西历宁海卫，皆海面。
自福山之罘岛至登州城北新海口沙门等岛，西历桑岛、〈山母〉屺岛，自〈山母〉屺西历三山岛、芙蓉岛、莱州大洋、海仓口；自海仓西历淮河海口、鱼儿铺，西北历侯镇店、唐头塞；自侯镇西北大清河、小清河海口，乞沟河入直沽，抵天津卫。
凡三千三百九十里。
万历元年，即墨福山岛坏粮运七艘，漂米数千石，溺军丁十五人。
给事、御史交章论其失，罢不复行。
二十五年，倭寇作，自登州运粮给朝鲜军。
山东副使於仁廉复言： 饷辽莫如海运，海运莫如登、莱。
盖登、莱度金州六七百里，至旅顺口仅五百馀里，顺风扬帆一二日可至。
又有沙门、鼍矶、皇城等岛居其中，天设水递，止宿避风。
惟皇城至旅顺二百里差远，得便风不半日可度也。
若天津至辽，则大洋无泊；淮安至胶州，虽仅三百里，而由胶至登千里而遥，礁碍难行。
惟登、莱济辽，势便而事易。 
时颇以其议为然，而未行也。
四十六年，山东巡抚李长庚奏行海运，特设户部侍郎一人督之，事具《长庚传》。
崇祯十二年，崇明人沈廷扬为内阁中书，复陈海运之便，且辑《海运书》五卷进呈。
命造海舟试之。
廷扬乘二舟，载米数百石，十三年六月朔，由淮安出海，望日抵天津。
守风者五日，行仅一旬。
帝大喜，加廷扬户部郎中，命往登州与巡抚徐人龙计度。
山东副总兵黄荫恩亦上海运九议，帝即令督海运。
先是，宁远军饷率用天津船赴登州，候东南风转粟至天津，又候西南风转至宁远。
廷扬自登州直输宁远，省费多。
寻命赴淮安经理海运，为督漕侍郎朱大典所沮，乃命易驻登州，领宁远饷务。
十六年加光禄少卿。
福王时，命廷扬以海舟防江，寻命兼理粮务。
南都既失，廷扬崎岖唐、鲁二王间以死。
当嘉靖中，廷臣纷纷议复海运，漕运总兵官万表言： 在昔海运，岁溺不止十万。
载米之舟，驾船之卒，统卒之官，皆所不免。
今人策海运辄主丘浚之论，非达於事者也。 
