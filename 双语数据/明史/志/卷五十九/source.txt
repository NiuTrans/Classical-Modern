◎河渠一
○黄河上
黄河，自唐以前，皆北入海。
宋熙宁中，始分趋东南，一合泗入淮，一合济入海。
金明昌中，北流绝，全河皆入淮，元溃溢不时，至正中受害尤甚，济宁、曹、郓间，漂没千馀里。
贾鲁为总制，导使南，汇淮入海。
明洪武元年决曹州双河口，入鱼台。
徐达方北征，乃开塌场口，引河入泗以济运，而徙曹州治於安陵。
塌场者，济宁以西、耐牢坡以南直抵鱼台南阳道也。
八年，河决开封太黄寺堤。
诏河南参政安然发民夫三万人塞之。
十四年决原武、祥符、中牟，有司请兴筑。
帝以为天灾，令护旧堤而已。
十五年春，决朝邑。
七月决荥泽、阳武。
十七年决开封东月堤，自陈桥至陈留横流数十里。
又决杞县，入巴河。
遣官塞河，蠲被灾租税。
二十二年，河没仪封，徙其治於白楼村。
二十三年春，决归德州东南凤池口，迳夏邑、永城。
发兴武等十卫士卒，与归德民并力筑之。
罪有司不以闻者。
其秋，决开封西华诸县，漂没民舍。
遣使振万五千七百馀户。
二十四年四月，河水暴溢，决原武黑洋山，东经开封城北五里，又东南由陈州、项城、太和、颍州、颍上，东至寿州正阳镇，全入於淮。
而贾鲁河故道遂淤。
又由旧曹州、郓城两河口漫东平之安山，元会通河亦淤。
明年复决阳武，汜陈州、中牟、原武、封丘、祥符、兰阳、陈留、通许、太康、扶沟、杞十一州县，有司具图以闻。
发民丁及安吉等十七卫军士修筑。
其冬大寒，役遂罢。
三十年八月决开封，城三面受水。
诏改作仓库於荥阳高阜，以备不虞。
冬，蔡河徙陈州。
先是，河决，由开封北东行，至是下流淤，又决而之南。
永乐三年，河决温县堤四十丈，济、涝二水交溢，淹民田四十馀里，命修堤防。
四年修阳武黄河决岸。
八年伙，河决开封，坏城二百馀丈，民被患者万四千馀户，没田七千五百馀顷。
帝以国家藩屏地，特遣侍郎张信往视。
信言： 祥符鱼王口至中滦下二十馀里，有旧黄河岸，与今河面平。
浚而通之，使循故道，则水势可杀。 
因绘图以进。
时尚书宋礼、侍郎金纯方开会通河。
帝乃发民丁十万，命兴安伯徐亨、侍郎蒋廷瓒偕纯相治，并令礼总其役。
九年七月，河复故道，自封丘金龙口，下鱼台塌场，会汶水，经徐、吕二洪南入於淮。
是时，会通河已开，黄河与之合，漕道大通，遂议罢海运，而河南水患亦稍息。
已而决阳武中盐堤，漫中牟、祥符、尉氏。
工部主事兰芳按视，言： 堤当急流之冲，夏秋泛涨，势不可骤杀。
宜卷土树椿以资捍御，无令重为民患而已。 
又言： 中滦导河分流，使由故道北入海，诚万世利。
但缘河堤埽，止用蒲绳泥草，不能持久。
宜编木为囤，填石其中，则水可杀，堤可固。 
诏皆从其议。
十四年决开封州县十四，经怀远，由涡河入於淮。
二十年，工部以开封土城堤数溃，请浚其东故道。
报可。
宣德元年霪雨，溢开封州县十。
三年，以河患，徙灵州千户所於城东。
六年从河南布政使言，浚祥符抵仪封黄陵冈淤道四百五十里。
是时，金龙口渐淤，而河复屡溢开封。
十年从御史李懋言，浚金龙口。
正统二年筑阳武、原武、荥泽决岸。
又决濮州、范县。
三年，河复决阳武及邳州，灌鱼台、金乡、嘉祥。
越数年，又决金龙口、阳谷堤及张家黑龙庙口，而徐、吕二洪亦渐浅，太黄寺巴河分水处，水脉微细。
十三年方从都督同知武兴言，发卒疏浚。
而陈留水夏涨，决金村堤及黑潭南岸。
筑垂竣，复决。
其秋，新乡八柳树口亦决，漫曹、濮，抵东昌，冲张秋，溃寿张沙湾，坏运道，东入海。
徐、吕二洪遂浅涩。
命工部侍郎王永和往理其事。
永和至山东，修沙湾未成，以冬寒停役。
且言河决自卫辉，宜敕河南守臣修塞。
帝切责之，令山东三司筑沙湾，趣永和塞河南八柳树，疏金龙口，使河由故道。
明年正月，河复决聊城。
至三月，永和浚黑洋山西湾，引其水由太黄寺以资运河。
修筑沙湾堤大半，而不敢尽塞，置分水闸，设三空放水，自大清河入海。
且设分水闸二空於沙湾西岸，以泄上流，而请停八柳树工。
从之。
是时，河势方横溢，而分流大清，不耑向徐、吕。
徐、吕益胶浅，且自临清以南，运道艰阻。
景泰二年特敕山东、河南巡抚都御史洪英、王暹协力合治，务令水归漕河。
暹言： 黄河自陕州以西，有山峡，不能为害；陕州以东，则地势平缓，水易泛溢，故为害甚多。
洪武二十四年改流，从汴梁北五里许，由凤阳入淮者为大黄河。
其支流出徐州以南者为小黄河，以通漕运。
自正统十三年以来，河复故道，从黑洋山后径趋沙湾入海明，但存小黄河从徐州出。
岸高水低，随浚随塞，以是徐州之南不得饱水。
臣自黑洋山东南抵徐州，督河南三司疏浚。
临清以南，请以责英。 
未几，给事中张文质劾暹、英治水无绩，请引塌场水济徐、吕二洪，浚潘家渡以北支流，杀沙湾水势。
且开沙湾浮桥以西河口，筑闸引水，以灌临清，而别命官以责其成。
诏不允，仍命暹、英调度。
时议者谓： 沙湾以南地高，水不得南入运河。
请引耐牢坡水以灌运，而勿使经沙湾，别开河以避其冲决之势。 
或又言： 引耐牢坡水南去，则自此以北枯涩矣。 
甚者言： 沙湾水湍急，石铁沉下若羽，非人力可为。
宜设齐醮符咒以禳之。 
帝心甚忧念，命工部尚书石璞往治，而加河神封号。
璞至，浚黑洋山至徐州以通漕，而沙湾决口如故。
乃命中官黎贤、阮洛，御史彭谊协治。
璞等筑石堤於沙湾，以御决河，开月河二，引水以益运河，且杀其决势。
三年五月，河流渐微细，沙湾堤始成。
乃加璞太子太保，而於黑洋山、沙湾建河神二新庙，岁春秋二祭。
六月，大雨浃旬，复决沙湾北岸，掣运河之水以东，近河地皆没。
命英督有司修筑。
复敕中官黎贤、武艮，工部侍郎赵荣往治。
四年正月，河复决新塞口之南，诏复加河神封号。
至四月，决口乃塞。
五月，大雷雨，复决沙湾北岸，掣运河水入盐河，漕舟尽阻。
帝复命璞往。
乃凿一河，长三里，以避决口，上下通运河，而决口亦筑坝截之，令新河、运河俱可行舟。
工毕奏闻。
帝恐不能久，令璞且留处置，而命谕德徐有贞为佥都御史耑治沙湾。
时河南水患方甚，原武、西华皆迁县治以避水。
巡抚暹言： 黄河旧从开封北转流东南入淮，不为害。
自正统十三年改流为二。
一自新乡入柳树，由故道东经延津、封丘入沙湾。
一决荥泽，漫流原武，抵祥符、扶沟、通许、洧川、尉氏、临颍、郾城、陈州、商水、西华、项城、太康。
没田数十万顷，而开封患特甚。
虽尝筑大小堤於城西，皆三十馀里，然沙土易坏，随筑随决，小堤已没，大堤复坏其半。
请起军民夫协筑，以防后患。 
帝可其奏。
太仆少卿黄仕儁亦言： 河分两派，一自荥泽南流入项城，一自新乡八柳树北流，入张秋会通河，并经六七州县，约二千馀里。
民皆荡析离居，而有司犹徵其税。
乞敕所司覆视免徵。 
帝亦可其奏。
巡抚河南御史张澜又言： 原武黄河东岸尝开二河，合黑洋山旧河道引水济徐、吕。
今河改决而北，二河淤塞不通，恐徐、吕乏水，必妨漕运，黑洋山北，河流稍纡回，请因决口改挑一河以接旧道，灌徐、吕。 
帝亦从之。
有贞至沙湾，上治河三策： 一置水闸门。
臣闻水之性可使通流，不可使堙塞。
禹凿龙门，辟伊阙，为疏导计也。
故汉武堙瓠子终弗成功，汉明疏汴河逾年著绩。
今谈治水者甚众，独乐浪王景所述制水门之法可取。
盖沙湾地土皆沙，易致坍决，故作坝作闸皆非善计。
请依景法损益其间，置闸门於水，而实其底，令高常水五尺。
小则拘之以济运，大则疏之使趋海，则有通流之利，无堙塞之患矣。
一开分水河。
凡水势大者宜分，小者宜合。
今黄河势大恒冲决，运河势小恒乾浅，必分黄水合运河，则有利无害。
请度黄河可分之地，开广济河一道，下穿濮阳、博陵及旧沙河二十馀里，上连东、西影塘及小岭等地又数十里，其内则有古大金堤可倚以为固，其外有八百里梁山泊可恃以为泄。
至新置二闸亦颇坚牢，可以宣节，使黄河水大不至泛溢为害，小亦不至乾浅以阻漕运。 
其一挑深运河。
帝谕有贞，如其议行之。
有贞乃逾济、汶，沿卫、沁，循大河，道濮、范，相度地形水势，上言： 河自雍而豫，出险固而之夷斥，水势既肆。
由豫而兖，土益疏，水益肆。
而沙湾之东，所谓大洪口者，适当其冲，於是决焉，而夺济、汶入海之路以去。
诸水从之而泄，堤以溃，渠以淤，涝则溢，旱则涸，漕道由此阻。
然骤而堰之，则溃者益溃，淤者益淤。
今请先疏其水，水势平乃治其决，决止乃浚其淤。 
於是设渠以疏之，起张秋金堤之首，西南行九里至濮阳泺，又九里至博陵陂，又六里至寿张之沙河，又八里至东、西影塘，又十有五里至白岭湾，又三里至李鞬，凡五十里。
由李鞬而上二十里至竹口莲花池，又三十里至大潴潭，乃逾范暨濮，又上而西，凡数百里，经澶渊以接河、沁，筑九堰以御河流旁出者，长各万丈，实之石而键以铁。
六年七月，功成，赐渠名广济。
沙湾之决垂十年，至是始塞。
亦会黄河南流入淮，有贞乃克奏功。
凡费木铁竹石累数万，夫五万八千有奇，工五百五十馀日。
自此河水北出济漕，而阿、鄄、曹、郓间田出沮洳者，百数十万顷。
乃浚漕渠，由沙湾北至临清，南抵济宁，复建八闸於东昌，用王景制水门法以平水道，而山东河患息矣。
七年夏，河南大雨，河决开封、河南、彰德。
其秋，畿辅、山东大雨，诸水并溢，高地丈馀，堤岸多冲决。
仍敕有贞修筑。
未几，事竣，还京入见。
奖劳甚至，擢副都御史。
天顺元年修祥符护城大堤。
五年七月，河决汴梁土城，又决砖城，城中水丈馀，坏官民舍过半。周王府宫人及诸守土官皆乘舟筏以避，军民溺死无算。
襄城亦决县城。
命工部侍郎薛远往视，恤灾户、蠲田租，公廨民居以次修理。
明年二月，开祥符曹家溜，河势稍平。
七年春，河南布政司照磨金景辉考满至京，上言： 国初，黄河在封丘，后徙康王马头，去城北三十里，复有二支河：一由沙门注运河，一由金龙口达徐、吕入海。
正统戊辰，决荥泽，转趋城南，并流入淮，旧河、支河俱堙，漕河因而浅涩。
景泰癸酉，因水迫城，筑堤四十里，劳费过甚，而水发辄溃，然尚未至决城壕为人害也。
至天顺辛巳，水暴至，土城砖城并圮，七郡财力所筑之堤，俱委诸无用，人心惶惶，未知所底。
夫河不循故道，并流入淮，是为妄行。
今急宜疏导以杀其势。
若止委之一淮，而以堤防为长策，恐开封终为鱼鳖之区。
乞敕部檄所司，先疏金龙口宽阔以接漕河，然后相度旧河或别求泄水之地，挑浚以平水患，为经久计。 
命如其说行之。
成化七年命王恕为工部侍郎，奉敕总理河道。
总河侍郎之设，自恕始也。
时黄河不为患，恕耑力漕河而已。
十四年，河决开封，坏护城堤五十丈。
巡抚河南都御史李衍言： 河南累有河患，皆下流壅塞所致。
宜疏开封西南新城地，下抵梁家浅旧河口七里壅塞，以泄杏花营上流。
又自八角河口直抵南顿，分导散漫，以免祥符、鄢陵、睢、陈、归德之灾。
乃敕衍酌行之。
明年正月迁荥泽县治以避水，而开封堤不久即塞。
弘治二年五月，河决开封及金龙口，入张秋运河，又决埽头五所入沁。
郡邑多被害，汴梁尤甚，议者至请迁开封城以避其患。
布政司徐恪持不可，乃止。
命所司大发卒筑之。
九月命白昂为户部侍郎，修治河道，赐以特敕，令会山东、河南、北直隶三巡抚，自上源决口至运河，相机修筑。
三年正月，昂上言： 臣自淮河相度水势，抵河南中牟等县，见上源决口，水入南岸者十三，入北岸者十七。
南决者，自中牟杨桥至祥符界析为二支：一经尉氏等县，合颍水，下涂山，入於淮；一经通许等县，入涡河，下荆山，入於淮。
又一支自归德州通凤阳之亳县，亦合涡河入於淮。
北决者，自原武经阳武、祥符、封丘、兰阳、仪封、考城，其一支决入金龙等口，至山东曹州，冲入张秋漕河。
去冬，水消沙积，决口已淤，因并为一大支，由祥符翟家口合沁河，出丁家道口，下徐州。
此河流南北分行大势也。
合颍、涡二水入淮者，各有滩碛，水脉颇微，宜疏浚以杀河势。
合沁水入徐者，则以河道浅隘不能受，方有漂没之虞。
况上流金龙诸口虽暂淤，久将复决，宜於北流所经七县，筑为堤岸，以卫张秋。
但原敕治山东、河南、北直隶，而南直隶淮、徐境，实河所经行要地，尚无所统。 
於是并以命昂。
昂举郎中娄性协治，乃役夫二十五万，筑阳武长堤，以防张秋。
引中牟决河出荥泽阳桥以达淮，浚宿州古汴河以入泗，又浚睢河自归德饮马池，经符离桥至宿迁以会漕河，上筑长堤，下修减水闸。
又疏月河十馀以泄水，塞决口三十六，使河流入汴，汴入睢，睢入泗，泗入淮，以达海。
水患稍宁。
昂又以河南入淮非正道，恐卒不能容，复於鱼台、德州、吴桥修古长堤；又自东平北至兴济凿小河十二道，入大清河及古黄河以入海。
河口各建石堰，以时启闭。
盖南北分治，而东南则以疏为主云。
六年二月以刘大夏为副都御史，治张秋决河。
先是，河决张秋戴家庙，掣漕河与汶水合而北行，遣工部侍郎陈政督治。
政言： 河之故道有二：一在荥泽孙家渡口，经朱仙镇直抵陈州；一在归德州饮马池，与亳州地相属。
旧俱入淮，今已淤塞，因致上流冲激，势尽北趋。
自祥符孙家口、杨家口、车船口，兰阳铜瓦厢决为数道，俱入运河。
於是张秋上下势甚危急，自堂邑至济宁堤岸多崩圮，而戴家庙减水闸浅隘不能泄水，亦有冲决。
请浚旧河以杀上流之势，塞决河以防下流之患。 
政方渐次修举，未几卒官。
帝深以为忧，命廷臣会荐才识堪任者。
佥举大夏，遂赐敕以往。
十二月，巡按河南御史涂升言： 黄河为患，南决病河南，北决病山东。
昔汉决酸枣，复决瓠子；宋决馆陶，复决澶州；元决汴梁，复决蒲口。
然汉都关中，宋都大梁，河决为患，不过濒河数郡而已。
今京师专藉会通河岁漕粟数百万石，河决而北，则大为漕忧。
臣博采与论，治河之策有四：
 一曰疏浚。
荥、郑之东，五河之西，饮马、白露等河皆黄河由涡入淮之故道。
其后南流日久，或河口以淤高不泄，或河身狭隘难容，水势无所分杀，遂泛滥北决。
今惟丽上流东南之故道，相度疏浚，则正流归道，馀波就壑，下流无奔溃之害，北岸无冲决之患矣。
二曰扼塞。
既杀水势於东南，必须筑堤岸於西北。
黄陵冈上下旧堤缺坏，当度下流东北形势，去水远近，补筑无遗，排障百川悉归东南，由淮入海，则张秋无患，而漕河可保矣。 
三曰用人，荐河南佥事张鼐。
四曰久任，则请专信大夏，且於归德或东昌建公廨，令居中裁决也。
帝以为然。
七年五月命太监李兴、平江伯陈锐往同大夏共治张秋。
十二月筑塞张秋决口工成。
初，河流湍悍，决口阔九十馀丈，大夏行视之，曰： 是下流未可治，当治上流。 
於是即决口西南开越河三里许，使粮运可济，乃浚仪封黄陵冈南贾鲁旧河四十馀里，由曹出徐，以杀水势。
又浚孙家渡口，别凿新河七十馀里，导使南行，由中牟、颍川东入淮。
又浚祥符四府营淤河，由陈留至归德分为二。
一由宿迁小河口，一由亳涡河，俱会於淮。
然后沿张秋两岸，东西筑台，立表贯索，联巨舰穴而窒之，实以土。
至决口，去窒沉舰，压以大埽，且合且决，随决随筑，连昼夜不息。
决既塞，缭以石堤，隐若长虹，功乃成。
帝遣行人赍羊酒往劳之，改张秋名为安平镇。
大夏等言： 安平镇决口已塞，河下流北入东昌、临清至天津入海，运道已通，然必筑黄陵冈河口，导河上流南下徐淮，庶可为运道久安之计。 
廷议如其言。
乃以八年正月筑塞黄陵冈及荆隆等口七处，旬有五日而毕。
盖黄陵冈居安平镇之上流，其广九十馀丈，荆隆等口又居黄陵冈之上流，其广四百三十馀丈。
河流至此宽漫奔放，皆喉襟重地。
诸口既塞，於是上流河势复归兰阳、考城，分流迳徐州、归德、宿迁，南入运河，会淮水，东注於海，南流故道以复。
而大名府之长堤，起胙城，历滑县、长垣、东明、曹州、曹县抵虞城，凡三百六十里。
其西南荆隆等口新堤起于家店，历铜瓦厢、东桥抵小宋集，凡百六十里。
大小二堤相翼，而石坝俱培筑坚厚，溃决之患於是息矣。
帝以黄陵冈河口功成，敕建黄河神祠以镇之，赐额曰昭应。
其秋，召大夏等还京。
荆隆即金龙也。
十一年，河决归德。
管河工部员外郎谢缉言：黄河一支，先自徐州城东小浮桥流入漕河，南抵邳州、宿迁。
今黄河上流於归德州小坝子等处冲决，与黄河别支会流，经宿州、睢宁，由宿迁小河口流入漕河。
於是小河口北抵徐州水流渐细，河道浅阻。
且徐、吕二洪，惟赖沁水接济，自沁源、河内、归德至徐州小浮桥流出，虽与黄河异源，而比年河、沁之流合而为一。
今黄河自归德南决，恐牵引沁水俱往南流，则徐、吕二洪必至浅阻。
请亟塞归德决口，遏黄水入徐以济漕，而挑沁水之淤，使入徐以济徐、吕，则水深广而漕便利矣。 
帝从其请。
未几，河南管河副使张鼐言： 臣尝请修筑侯家潭口决河，以济徐、吕二洪。
今自六月以来，河流四溢，潭口决啮弥深，工费浩大，卒难成功。
臣尝行视水势，荆隆口堤内旧河通贾鲁河，由丁家道口下徐、淮，其迹尚在。
若於上源武陟木栾店别凿一渠，下接荆隆口旧河，俟河流南迁，则引之入渠，庶沛然之势可接二洪，而粮运无所阻矣。 
帝为下其议於总漕都御史李蕙。
越二岁，兖州知府龚弘上言： 副使鼐见河势南行，欲自荆隆口分沁水入贾鲁河，又自归德西王牌口上下分水亦入贾鲁河，俱由丁家道口入徐州。
但今秋水从王牌口东行，不由丁家口而南，顾逆流东北至黄陵冈，又自曹县入单，南连虞城。
乞令守臣亟建疏浚修筑之策。 
於是河南巡抚都御史郑龄言： 徐、吕二洪藉河、沁二水合流东下，以相接济。
今丁家道口上下河决堤岸者十有二处，共阔三百馀丈，而河淤三十馀里。
上源奔放，则曹、单受害，而安平可虞；下流散溢，则萧、砀被患，而漕流有阻。
浚筑诚急务也。 
部覆从之，乃修丁家口上下堤岸。
初，黄河自原武、荥阳分而为三：一自亳州、凤阳至清河口，通淮入海；一自归德州过丁家道口，抵徐州小浮桥；一自洼泥河过黄陵冈，亦抵徐州小浮桥，即贾鲁河也。
迨河决黄陵冈，犯张秋，北流夺漕，刘大夏往塞之，仍出清河口。
十八年，河忽北徙三百里，至宿迁小河口。
正德三年又北徙三百里，至徐州小浮桥。
四年六月又北徙一百二十里，至沛县飞云桥，俱入漕河。
是时，南河故道淤塞，水惟北趋，单、丰之间河窄水溢，决黄陵冈、尚家等口，曹、单田庐多没，至围丰县城郭，两岸阔百馀里。
督漕及山东镇巡官恐经钜野、阳谷故道，则夺济宁、安平运河，各陈所见以请。
议未定。
明年九月，河复冲黄陵冈，入贾鲁河，泛溢横流，直抵丰、沛。
御史林茂达亦以北决安平镇为虞，而请浚仪封、考城上流故道，引河南流以分其势，然后塞决口，筑故堤。
工部侍郎崔岩奉命修理黄河，浚祥符董盆口、荥泽孙家渡，又浚贾鲁河及亳州故河各数十里，且筑长垣诸县决口及曹县外堤、梁靖决口。
功未就而骤雨，堤溃。
岩上疏言： 河势冲荡益甚，且流入王子河，亦河故道，若非上流多杀水势，决口恐难卒塞。
莫若於曹、单、丰、沛增筑堤防，毋令北徙，庶可护漕。 
且请别命大臣知水利者共议。
於是帝责岩治河无方，而以侍郎李堂代之。
堂言： 兰阳、仪封、考城故道淤塞，故河流俱入贾鲁河，经黄陵冈至曹县，决梁靖、杨家二口。
侍郎岩亦尝修浚，缘地高河淀，随浚随淤，水杀不多，而决口又难筑塞。
今观梁靖以下地势最卑，故众流奔注成河，直抵沛县，藉令其口筑成，而容受全流无地，必致回激黄陵冈堤岸，而运道妨矣。
至河流故道，堙者不可复疏，请起大名三春柳至沛县飞云桥，筑堤三百馀里，以障河北徙。 
从之。
六年二月，功未竣，堂言： 陈桥集、铜瓦厢俱应增筑，请设副使一人耑理。 
会河南盗起，召堂还京，命姑已其不急者。
遂委其事於副使，而堤役由此罢。
八年六月，河复决黄陵冈。
部议以其地界大名、山东、河南，守土官事权不一，请耑遣重臣，乃命管河副都御史刘恺兼理其事。
恺奏，率众祭告河神，越二日，河已南徙。
尚书李鐩因请祭河，且赐恺羊酒。
恺於治河束手无策，特归功於神。
曹、单间被害日甚。
世宗初，总河副都御史龚弘言： 黄河自正德初载，变迁不常，日渐北徙。
大河之水合成一派，归入黄陵冈前乃折而南，出徐州以入运河。
黄陵岁初筑三埽，先已决去其二，惧山、陕诸水横发，加以霖潦，决而趋张秋，复由故道入海。
臣尝筑堤，起长垣，由黄陵冈抵山东杨家口，延袤二百馀里。
今拟距堤十里许再筑一堤，延袤高广如之。
即河水溢旧堤，流至十里外，性缓势平，可无大决。 
从之。
自黄陵冈决，开封以南无河患，而河北徐、沛诸州县河徙不常。
嘉靖五年，督漕都御史高友玑请浚山东贾鲁河、河南鸳鸯口，分泄水势，毋偏害一方。
部议恐害山东、河南，不允。
其冬，以章拯为工部侍郎兼佥都御史治河。
先是，大学士费宏言： 河入汴梁以东分为三支，虽有冲决，可无大害。
正德末，涡河等河日就淤浅，黄河大股南趋之势既无所杀，乃从兰阳、考城、曹、濮奔赴沛县飞云桥及徐州之溜沟，悉入漕河，泛溢弥漫，此前数年河患也。
近者，沙河至沛县浮沙涌塞，官民舟楫悉取道昭阳湖。
春夏之交，湖面浅涸，运道必阻，涡河等河必宜亟浚。 
御史戴金言： 黄河入淮之道有三：自中牟至荆山合长淮曰涡河；自开封经葛冈小坝、丁家道口、马牧集鸳鸯口至徐州小浮桥口曰汴河；自小坝经归德城南饮马池抵文家集，经夏邑至宿迁曰白河。
弘治间，涡、白上源堙塞，而徐州独受其害。
宜自小坝至宿迁小河并贾鲁河、鸳鸯口、文家集壅塞之处，尽行疏通，则趋淮之水不止一道，而徐州水患杀矣。 
御史刘栾言： 曹县梁靖口南岸，旧有贾鲁河，南至武家口十三里，黄沙淤平，必宜开浚。
武家口下至马牧集鸳鸯口百十七里，即小黄河旧通徐州故道，水尚不涸，亦宜疏通。 
督漕总兵官杨宏亦请疏归德小坝、丁家道口、亳州涡河、宿迁小河。
友玑及拯亦屡以为言。
俱下工部议，以为浚贾鲁故道，开涡河上源，功大难成，未可轻举，但议筑堤障水，俾入正河而已。
是年，黄河上流骤溢，东北至沛县庙道口，截运河，注鸡鸣台口，入昭阳湖。
汶、泗南下之水从而东，而河之出飞云桥者漫而北，淤数十里，河水没丰县，徙治避之。
明年，拯言： 荥泽北孙家渡、兰阳北赵皮寨，皆可引水南流，但二河通涡，东入淮，又东至凤阳长淮卫，经寿春王诸园寝，为患叵测。
惟宁陵北坌河一道，通饮马池，抵文家集，又经夏邑至宿州符离桥，出宿迁小河口，自赵皮寨至文家集，凡二百馀里，浚而通之，水势易杀，而园寝无患。 
乃为图说以闻。
命刻期举工。
而河决曹、单、城武杨家、梁靖二口、吴士举庄，冲入鸡鸣台，夺运河，沛地淤填七八里，粮艘阻不进。
御史吴仲以闻，因劾拯不能办河事，乞择能者往代。
其冬，以盛应期为总督河道右都御史。
是时，光禄少卿黄绾、詹事霍韬、左都御史胡世宁、兵部尚书李承勋各献治河之议。
绾言： 漕河资山东泉水，不必资黄河，莫若浚兖、冀间两高中低之地，道河使北，至直沽入海。 
韬言： 议者欲引河自兰阳注宿迁。
夫水溢徐、沛，犹有二洪为之束捍，东北诸山亘列如垣，有所底极，若道兰阳，则归德、凤阳平地千里，河势奔放，数郡皆壑，患不独徐、沛矣。
按卫河自卫辉汲县至天津入海，犹古黄河也。
今宜於河阴、原武、怀、孟间，审视地形，引河水注於卫河，至临清、天津，则徐、沛水势可杀其半。
且元人漕舟涉江入淮，至封丘北，陆运百八十里至淇门，入御河达京师。
御河即卫河也。
今导河注卫，冬春溯卫河沿临清至天津，夏秋则由徐、沛，此一举而运道两得也。 
世宁言： 河自汴以来，南分二道：一出汴城西荥泽，经中牟、陈、颍，至寿州入淮；一出汴城东祥符，经陈留、亳州，至怀远入淮。
其东南一道自归德、宿州，经虹县、睢宁，至宿迁出其东，分五道：一自长垣、曹、郓至阳谷出；一自曹州双河口至鱼台塌场口出；一自仪封、归德至徐州小浮桥出；一自沛县南飞云桥出；一自徐、沛之中境山、北溜沟出。
六道皆入漕河，而南会於淮。
今诸道皆塞，惟沛县一道仅存。
合流则水势既大，河身亦狭不能容，故溢出为患。
近又漫入昭阳湖，以致流缓沙壅。
宜因故道而分其势，汴西则浚孙家渡抵寿州以杀上流，汴东南出怀远、宿迁及正东小浮桥、溜沟诸道，各宜择其利便者，开浚一道，以泄下流。
或修武城南废堤，抵丰、单接沛北庙道口，以防北流。
此皆治河急务也。
至为运道计，则当於湖东滕、沛、鱼台、邹县间独山、新安社地别凿一渠，南接留城，北接沙河，不过百馀里。
厚筑西岸以为湖障，令水不得漫，而以一湖为河流散漫之区，乃上策也。 
承勋言： 黄河入运支流有六。
自涡河源塞，则北出小黄河、溜沟等处，不数年诸处皆塞，北并出飞云桥，於是丰、沛受患，而金沟运道遂淤。
然幸东面皆山，犹有所障，故昭阳湖得通舟。
若益徙而北，则径奔入海，安平镇故道可虑，单县、谷亭百万生灵之命可虞。
又益北，则自济宁至临清运道诸水俱相随入海，运何由通？
臣愚以为相六道分流之势，导引使南，可免冲决，此下流不可不疏浚也。
欲保丰、沛、单县、谷亭之民，必因旧堤筑之，堤其西北使毋溢出，此上流不可不堤防也。 
其论昭阳湖东引水为运道，与世宁同。
乃下总督大臣会议。
七年正月，应期奏上，如世宁策，请於昭阳湖东改为运河。
会河决，於庙道口三十馀里，乃别遣官浚赵皮寨，孙家渡，南、北溜沟以杀上流，堤武城迤西至沛县南，以防北溃。
会旱灾修省，言者请罢新河之役，乃召应期还京，以工部侍郎潘希曾代。
希曾抵官，言： 迩因赵皮寨开浚未通，疏孙家渡口以杀河势，请敕河南巡抚潘埙督管河副使，刻期成功。 
帝从其奏。
希曾又言： 漕渠庙道口以下忽淤数十里者，由决河西来横冲口上，并掣闸河之水东入昭阳湖，致闸水不南，而飞云桥之水时复北漫故也。
今宜於济、沛间加筑东堤，以遏入湖之路，更筑西堤以防黄河之冲，则水不散缓，而庙道口可永无淤塞之虞。 
帝亦从之。
八年六月，单、丰、沛三县长堤成。
九年五月，孙家渡河堤成。
逾月，河决曹县。
一自胡村寺东，东南至贾家坝入古黄河，由丁家道口至小浮桥入运河。
一自胡村寺东北，分二支：一东南经虞城至砀山，合古黄河出徐州；一东北经单县长堤抵鱼台，漫为坡水，傍谷亭入运河。
单、丰、沛三县长堤障之，不为害。
希曾上言： 黄由归德至徐入漕，故道也。
永乐间，浚开封支河达鱼台入漕以济浅。
自弘治时，黄河改由单、丰出沛之飞云桥，而归德故道始塞，鱼台支河亦塞。
今全河复其故道，则患害已远，支流达於鱼台，则浅涸无虞，此漕运之利，国家之福也。 
帝悦，下所司知之，乃召希曾还京。
自是，丰、沛渐无患，而鱼台数溢。
十一年，总河佥都御史戴时宗请委鱼台为受水之地，言： 河东北岸与运道邻，惟西南流者，一由孙家渡出寿州，一由涡河口出怀远，一由赵皮寨出桃源，一由梁靖口出徐州小浮桥。
往年四道俱塞，全河南奔，故丰、沛、曹、单、鱼台以次受害。
今患独钟於鱼台，宜弃以受水，因而道之，使入昭阳湖，过新开河，出留城、金沟、境山，乃易为力。
至塞河四道，惟涡河经祖陵，未敢轻举，其三支河颇存故迹，宜乘鱼台壅塞，令开封河夫卷埽填堤，逼使河水分流，则鱼台水势渐减，俟水落毕工，并前三河共为四道，以分泄之，河患可已。 
明年，都御史朱裳代时宗，条上治河二事，大略言： 三大支河宜开如时宗计，而请塞梁靖口迤东由鱼台入运河之岔口，以捍黄河，则谷亭镇迤南二百馀里淤者可浚，是谓塞黄河之口以开运河。
黄河自谷亭转入运河，顺流而南，二日抵徐州，徐州逆流而北，四日乃抵谷亭，黄水之利莫大於此。
恐河流北趋，或由鱼台、金乡、济宁漫安平镇，则运河堤岸冲决；或三支一有壅淤，则谷亭南运河亦且冲决。
宜缮筑堤岸，束黄入运，是谓借黄河之水以资运河。 
诏裳相度处置。
十三年正月，裳复言：
 今梁靖口、赵皮寨已通，孙家渡方浚。
惟涡河一支，因赵皮寨下流睢州野鸡冈淤正河五十馀里，漫於平地，注入涡河。
宜挑浚深广，引导漫水归入正河，而於睢州张见口筑长堤至归德郭村，凡百馀里，以防泛溢。
更时疏梁靖口下流，且挑仪封月河入之，达於小浮桥，则北岸水势杀矣。
夫河过鱼台，其流渐北，将有越济宁、趋安平、东入於海之渐。
尝议塞岔河之口以安运河，而水势汹涌，恐难遽塞。
塞亦不能无横决，黄陵冈、李居庄诸处不能无患。
徐州迤上至鲁桥泥沙停滞，山东诸泉水微，运道必涩。
请创筑城武至济宁缕水大堤百五十馀里，以防北溢。
而自鲁桥至沛县东堤百五十馀里修筑坚厚，固之以石。
自鱼台至谷亭开通淤河，引水入漕，以杀鱼台、城武之患，此顺水之性不与水争地者也。
孙家渡、涡河二支俱出怀远，会淮流至凤阳，经皇陵及寿春王陵至泗州，经祖陵。
皇陵地高无虑，祖陵则三面距河，寿春王陵尤迫近。
祖陵宜筑土堤，寿春王陵宜砌石岸，然事体重大，不敢轻举也。
清江浦口正当黄、淮会合之冲，二河水涨漫入河口，以致淤塞滞运，宜浚深广。
而又筑堤以防水涨，筑坝以护行舟，皆不可缓。
往时淮水独流入海，而海口又有套流，安东上下又有涧河、马逻诸港以分水入海。
今黄河汇入於淮，水势已非其旧，而诸港套俱已堙塞，不能速泄，下壅上溢，梗塞运道。
宜将沟港次第开浚，海口套沙，多置龙爪船往来爬荡，以广入海之路，此所谓杀其下流者也。
河出鱼台虽借以利漕，然未有数十年不变者也。
一旦他徙，则徐、沛必涸。
宜大浚山东诸泉以汇於汶河，则徐、沛之渠不患乾涸，虽岔河口塞亦无虞矣。 
工部覆如其议，帝允行之。
未几，裳忧去，命刘天和为总河副都御史代裳。
是岁，河决赵皮寨入淮，谷亭流绝，庙道口复淤。
天和役夫十四万浚之。
已而河忽自夏邑大丘、回村等集冲数口，转向东北，流经萧县，下徐州小浮桥。
天和言： 黄河自鱼、沛入漕河，运舟通利者数十年，而淤塞河道、废坏闸座、阻隔泉流、冲广河身，为害亦大。
今黄河既改冲从虞城、萧、砀，下小浮桥，而榆林集、侯家林二河分流入运者，俱淤塞断流，利去而害独存。
宜浚鲁桥至徐州二百馀里之淤塞。 
制可。
十四年从天和言，自曹县梁靖口东岔河口筑压口缕水堤，复筑曹县八里湾至单县侯家林长堤各一道。
是年冬，天和条上治河数事，中言： 鲁桥至沛县东堤，旧议筑石以御横流，今黄河既南徙，可不必筑。
孙家渡自正统时全河从此南徙，弘治间淤塞，屡开屡淤，卒不能通。
今赵皮寨河日渐冲广，若再开渡口，并入涡河，不惟二洪水涩，恐亦有陵寝之虞，宜仍其旧勿治。
旧议祥符盘石、兰阳铜瓦厢、考城蔡家口各添筑月堤。
臣以为黄河之当防者惟北岸为重，当择其去河远者大堤中堤各一道，修补完筑，使北岸七八百里间联属高厚，则前勘应筑诸堤举在其中，皆可罢不筑。 
帝亦从之。
十五年，督漕都御史周金言： 自嘉靖六年后，河流益南，其一由涡河直下长淮，而梁靖口、赵皮寨二支各入清河，汇於新庄闸，遂灌里河。
水退沙存，日就淤塞。
故老皆言河自汴来本浊，而涡、淮、泗清，新庄闸正当二水之口，河、淮既合，昔之为沛县患者，今移淮安矣。
因请於新庄更置一渠，立闸以资蓄泄。 
从之。
十六年冬从总河副都御史于湛言，开地丘店、野鸡冈诸口上流四十馀里，由桃源集、丁家道口入旧黄河，截涡河水入河济洪。
十八年，总河都御史胡缵宗开考城孙继口、孙禄口黄河支流，以杀归、睢水患，且灌徐、吕，因於二口筑长堤，及修筑马牧集决口。
二十年五月命兵部侍郎王以旂督理河道，协总河副都御史郭持平计议。
先一岁，黄河南徙，决野鸡冈，由涡河经亳州入淮，旧决口俱塞。
其由孙继口及考城至丁家道口，虞城入徐、吕者，亦仅十之二。
持平久治弗效，降俸戴罪。
以旂至，上言： 国初，漕河惟通诸泉及汶、泗，黄河势猛水浊，迁徙不常，故徐有贞、白昂、刘大夏力排之，不资以济运也。
今幸黄河南徙，诸闸复旧，宜浚山东诸泉入野鸡冈新开河道，以济徐、吕；而筑长堤沛县以南，聚水如闸河制，务利漕运而已。 
明年春，持平请浚孙继口及扈运口、李景高口三河，使东由萧、砀入徐济运。
其秋，从以旂言，於孙继口外别开一渠泄水，以济徐、吕。
凡八月，三口工成，以旂、持平皆被奖，遂召以旂还。
未几，李景高口复淤。
先是，河决丰县，迁县治於华山，久之始复其故治。
河决孟津、夏邑，皆迁其城。
及野鸡冈之决也，凤阳沿淮州县多水患，乃议徙五河、蒙城避之。
而临淮当祖陵形胜不可徙，乃用巡按御史贾太亨言，敕河抚二臣亟浚砀山河道，引入二洪，以杀南注之势。
二十六年秋，河决曹县，水入城二尺，漫金乡、鱼台、定陶、城武，冲谷亭。
总河都御史詹瀚请於赵皮寨诸口多穿支河，以分水势。
诏可。
三十一年九月，河决徐州房村集至邳州新安，运道淤阻五十里。
总河副都御史曾钧上治河方略，乃浚房村至双沟、曲头，筑徐州高庙至邳州沂河。
又言： 刘伶台至赤晏庙凡八十里，乃黄河下流，淤沙壅塞，疏浚宜先。
次则草湾老黄河口，冲激淹没安东一县，亦当急筑，更筑长堤矶嘴以备冲激。
又三里沟新河口视旧口水高六尺，开旧口有沙淤之患，而为害稍轻；开新口未免淹没之虞，而漕舟颇便。
宜暂闭新口，建置闸座，且增筑高家堰长堤，而新庄诸闸甃石以遏横流。 
帝命侍郎吴鹏振灾户，而悉从钧奏。
三里沟新河者，督漕都御史应槚以先年开清河口通黄河之水以济运。
今黄河入海，下流涧口、安东俱涨塞，河流壅而渐高，泻入清河口，沙停易淤，屡浚屡塞。
沟在淮水下流黄河未合之上，故闭清河口而开之，使船由通济桥溯沟出淮，以达黄河者也。
时浚徐、邳将讫工，一夕，水涌复淤。
帝用严嵩言，遣官祭河神。
而鹏、钧复共奏请急筑浚草湾、刘伶台，建闸三里沟，迎纳泗水清流；且於徐州以上至开封浚支河一二，令水分杀。
其冬，漕河工竣，进钧秩侍郎。
三十七年七月，曹县新集淤。
新集地接梁靖口，历夏邑、丁家道口、马牧集、韩家道口、司家道口至萧县蓟门出小浮桥，此贾鲁河故道也。
自河患亟，别开支河出小河以杀水势，而本河渐涩。
至是遂决，趋东北段家口，析而为六，曰大溜沟、小溜沟、秦沟、浊河、胭脂沟、飞云桥，俱由运河至徐洪。
又分一支由砀山坚城集下郭贯楼，析而为五，曰龙沟、母河、梁楼沟、杨氏沟、胡店沟，亦由小浮桥会徐洪，而新集至小浮桥故道二百五十馀里遂淤不可复矣。
自后，河忽东忽西，靡有定向，水得分泻者数年，不至壅溃。
然分多势弱，浅者仅二尺，识者知其必淤。
至四十四年七月，河决沛县，上下二百馀里运道俱淤。
全河逆流，自沙河至徐州以北，至曹县棠林集而下，北分二支：南流者绕沛县戚山杨家集，入秦沟至徐；北流者绕丰县华山东北由三教堂出飞云桥。
又分而为十三支，或横绝，或逆流入漕河，至湖陵城口，散漫湖坡，达於徐州，浩渺无际，而河变极矣。
乃命朱衡为工部尚书兼理河漕，又以潘季驯为佥都御史总理河道。
明年二月，复遣工科给事中何起鸣往勘河工。
衡巡行决口，旧渠已成陆，而盛应期所凿新河故迹尚在，地高，河决至昭阳湖不能复东，乃定计开浚。
而季驯则以新河土浅泉涌，劳费不赀，留城以上故道初淤可复也。
由是二人有隙。
起鸣至沛，还，上言： 旧河之难复有五。
黄河全徙必杀上流，新集、庞家屯、赵家圈皆上流也，以不赀之财，投於河流已弃之故道，势必不能，一也。
自留城至沛，莽为巨浸，无所施工，二也。
横亘数十里，褰裳无路，十万之众何所栖身，三也。
挑浚则淖隐，筑岸则无土，且南塞则北奔，四也。
夏秋淫潦，难保不污，五也。
新河开凿费省，且可绝后来溃决之患。
宜用衡言开新河，而兼采季驯言，不全弃旧河。 
廷臣议定，衡乃决开新河。
时季驯持复故道之议，廷臣又多以为然。
遂勘议新集、郭贯楼诸上源地。
衡言： 河出境山以北，则闸河淤；出徐州以南，则二洪涸；惟出境山至小浮桥四十馀里间，乃两利而无害。
自黄河横流，砀山郭贯楼支河皆已淤塞，改从华山分为南北二支：南出秦沟，正在境山南五里许，运河可资其利；惟北出沛县西及飞云桥，逆上鱼台，为患甚大。
朝廷不忍民罹水灾，拳拳故道，命勘上源。
但臣参考地形有五不可。
自新集至两河口皆平原高阜，无尺寸故道可因，郭贯楼抵龙沟颇有河形，又系新淤，无可驻足，其不可一也。
黄河所经，鲜不为患，由新集则商、虞、夏邑受之，由郭贯楼则萧、砀受之，今改复故道，则鱼、沛之祸复移萧、砀，其不可二也。
河西注华山，势若建瓴，欲从中凿渠，挽水南向，必当筑坝横截，遏其东奔，於狂澜巨浸之中，筑坝数里，为力甚难，其不可三也。
役夫三十万，旷日持久，骚动三省，其不可四也。
大役踵兴，工费数百万，一有不继，前功尽隳，其不可五也。
惟当开广秦沟，使下流通行，修筑南岸长堤以防奔溃，可以苏鱼、沛昏垫之民。 
从之。
衡乃开鱼台南阳抵沛县留城百四十馀里，而浚旧河自留城以下，抵境山、茶城五十馀里，由此与黄河会。
又筑马家桥堤三万五千二百八十丈，石堤三十里，遏河之出飞云桥者，趋秦沟以入洪。
於是黄水不东侵，漕道通而沛流断矣。
方工未成，河复决沛县，败马家桥堤。
论者交章请罢衡。
未几，工竣。
帝大喜，赋诗四章志喜，以示在直诸臣。
隆庆元年五月加衡太子少保。
始河之决也，支流散漫遍陆地，既而南趋浊河。
迨新河成，则尽趋秦沟，而南北诸支河悉并流焉。
然河势益大涨。
三年七月决沛县，自考城、虞城、曹、单、丰、沛抵徐州俱受其害，茶城淤塞，漕船阻邳州不能进。
已虽少通，而黄河水横溢沛地，秦沟、浊河口淤沙旋疏旋壅。
朱衡已召还，工部及总河都御史翁大立皆请於梁山之南别开一河以漕，避秦沟、浊河之险，后所谓泇河者也。
诏令相度地势，未果行。
四年秋，黄河暴至，茶城复淤，而山东沙、薛、汶、泗诸水骤溢，决仲家浅运道，由梁山出戚家港，合於黄河。
大立复请因其势而浚之。
是时，淮水亦大溢，自泰山庙至七里沟淤十馀里，而水从诸家沟傍出，至清河县河南镇以合於黄河。
大立又言： 开新庄闸以通回船，复陈瑄故道，则淮可无虞。
独黄河在睢宁、宿迁之间迁徙未知所定，泗州陵寝可虞。
请浚古睢河，由宿迁历宿州，出小浮桥以泄二洪之水。
且规复清河、鱼沟分河一道，下草湾，以免冲激之患，则南北运道庶几可保。 
时大立已内迁，方受代，而季驯以都御史复起总理河道。
部议令区画。
九月，河复决邳州，自睢宁白浪浅至宿迁小河口，淤百八十里，粮艘阻不进。
大立言： 比来河患不在山东、河南、丰、沛，而专在徐、邳，故先欲开泇河口以远河势、开萧县河以杀河流者，正谓浮沙壅聚，河面增高，为异日虑耳。
今秋水洊至，横溢为灾。
权宜之计，在弃故道而就新冲；经久之策，在开泇河以避洪水。 
乞决择於二者。
部议主塞决口，而令大立条利害以闻。
大立遂以开泇口、就新冲、复故道三策并进，且言其利害各相参。
会罢去，策未决，而季驯则主复故道。
时茶城至吕梁，黄水为两崖所束，不能下，又不得决。
至五年四月，乃自灵璧双沟而下，北决三口，南决八口，支流散溢，大势下睢宁出小河，而匙头湾八十里正河悉淤。
季驯役丁夫五万，尽塞十一口，且浚匙头湾，筑缕堤三万馀丈，匙头湾故道以复。
旋以漕船行新溜中多漂没，季驯罢去。
六年春，复命尚书衡经理河工，以兵部侍郎万恭总理河道。
二人至，罢泇河议，专事徐、邳河，修筑长堤，自徐州至宿迁小河口三百七十里，并缮丰、沛大黄堤，正河安流，运道大通。
衡乃上言： 河南屡被河患，大为堤防，今幸有数十年之安者，以防守严而备御素也。
徐、邳为粮运正道，既多方以筑之，则宜多方以守之。
请用夫每里十人以防，三里一铺，四铺一老人巡视。
伏秋水发时，五月十五日上堤，九月十五日下堤，愿携家居住者听。 
诏如议。
六月，徐、邳河堤工竣，遂命衡回部，赏衡及总理河道都御史万恭等银币有差。
是岁，御史吴从宪言： 淮安而上清河而下，正淮、泗、河、海冲流之会。
河潦内出，海潮逆流，停蓄移时，沙泥旋聚，以故日就壅塞。
宜以春夏时浚治，则下流疏畅，泛溢自平。 
帝即命衡与漕臣勘议。
而督理河道署郎中事陈应荐挑挖海口新河，长十里有奇，阔五丈五尺，深一丈七尺，用夫六千四百馀人。
衡之被召将还也，上疏言： 国家治河，不过浚浅、筑堤二策。
浚浅之法，或爬或涝，或逼水而冲，或引水而避，此可人力胜者。
然茶城与淮水会则在清河，茶城、清河无水不浅。
盖二水互为胜负，黄河水胜则壅沙而淤，及其消也，淮漕水胜，则冲沙而通。
水力盖居七八，非专用人力也。
筑堤则有截水、缕水之异，截水可施於闸河，不可施於黄河。
盖黄河湍悍，挟川潦之势，何坚不瑕，安可以一堤当之？
缕水则两岸筑堤，不使旁溃，始得遂其就下入海之性。
盖以顺为治，非以人力胜水性，故至今百五六十年为永赖焉。
清河之浅，应视茶城，遇黄河涨落时，辄挑河、潢，导淮水冲刷，虽遇涨而塞，必遇落而通，无足虑也。
惟清江浦水势最弱，出口处所适与黄河相值。
宜于黄水盛发时，严闭各闸，毋使沙淤。
若口则自隆重庆三年海啸，壅水倒灌低洼之地，积潴难泄。
宜时加疏浚，毋使积塞。
至筑黄河两岸堤，第当缕水，不得以拦截为名。 
疏上，报闻而已。
