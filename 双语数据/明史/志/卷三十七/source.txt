◎乐一
古先圣王，治定功成而作乐，以合天地之性，类万物之情，天神格而民志协。
盖乐者心声也，君心和，六合之内无不和矣。
是以乐作于上，民化于下。
秦、汉而降，斯理浸微，声音之道与政治不相通，而民之风俗日趋于靡曼。
明兴，太祖锐志雅乐。
是时，儒臣冷谦、陶凯、詹同、宋濂、乐韶凤辈皆知声律，相与究切厘定。
而掌故阔略，欲还古音，其道无由。
太祖亦方以下情偷薄，务严刑以束之，其于履中蹈和之本，未暇及也。
文皇帝访问黄钟之律，臣工无能应者。
英、景、宪、孝之世，宫县徒为具文。
殿廷燕享，郊坛祭祀，教坊羽流，慢渎苟简，刘翔、胡瑞为之深慨。
世宗制作自任，张鹗、李文察以审音受知，终以无成。
盖学士大夫之著述止能论其理，而施诸五音六律辄多未协，乐官能纪其铿锵鼓舞而不晓其义，是以卒世莫能明也。
稽明代之制作，大抵集汉、唐、宋、元人之旧，而稍更易其名。
凡声容之次第，器数之繁缛，在当日非不烂然俱举，第雅俗杂出，无从正之。
故备列于篇，以资考者。
太祖初克金陵，即立典乐官。
其明年置雅乐，以供郊社之祭。
吴元年，命自今朝贺，不用女乐。
先是命选道童充乐舞生，至是始集。
太祖御戟门，召学士朱升、范权引乐舞生入见，阅试之。
太祖亲击石磬，命升辨五音。
升不能审，以宫音为徵音。
太祖哂其误，命乐生登歌一曲而罢。
是年置太常司，其属有协律郎等官。
元末有冷谦者，知音，善鼓瑟，以黄冠隐吴山。召为协律郎，令协乐章声谱，俾乐生习之。
取石灵璧以制磬，采桐梓湖州以制琴瑟。
乃考正四庙雅乐，命谦较定音律及编钟、编磬等器，遂定乐舞之制。
乐生仍用道童，舞生改用军民俊秀子弟。
又置教坊司，掌宴会大乐。
设大使、副使、和声郎，左、右韶乐，左右司乐，皆以乐工为之。
后改和声郎为奉銮。
洪武元年春，亲祭太社、太稷。
夏祫享于太庙。
其冬祀昊天上帝于圜丘。
明年，祀皇地祇于方丘，又以次祀先农、日月、太岁、风雷、岳渎、周天星辰、历代帝王、至圣文宣王，皆定乐舞之数，奏曲之名。
圜丘：迎神，奏《中和之曲》。
奠玉帛，奏《肃和之曲》。
奉牲，奏《凝和之曲》。
初献，奏《寿和之曲》，《武功之舞》。
亚献，奏《豫和之曲》，终献，奏《熙和之曲》，俱《文德之舞》。
彻豆，奏《雍和之曲》。
送神，奏《安和之曲》。
望燎，奏《时和之曲》。
方丘并同，曲词各异，易望燎曰望瘗。
太社太稷，易迎神曰《广和》，省奉牲，余并与方丘同，曲词各异。
先农：迎神、奠帛，奏《永和之曲》。
进俎，奏《雍和之曲》。
初献、终献，并奏《寿和之曲》。
彻豆、送神，并奏《永和之曲》。
望瘗，奏《太和之曲》。
朝日：迎神，奏《熙和之曲》。
奠玉帛，奏《保和之曲》。
初献，奏《安和之曲》，《武功之舞》。
亚献，奏《中和之曲》，终献，奏《肃和之曲》，俱《文德之舞》。
彻豆，奏《凝和之曲》。
送神，奏《寿和之曲》。
望燎，奏《豫和之曲》。
周天星辰，初附祀夕月，洪武四年别祀：迎神，奏《凝和》。
奠帛、初献，奏《保和》，《武功舞》。
亚献，奏《中和》，终献，奏《肃和》，俱《文德舞》。
彻豆，奏《豫和》。
送神，奏《雍和》。
太庙：迎神，奏《太和之曲》。
奉册宝，奏《熙和之曲》。
进俎，奏《凝和之曲》。
初献，奏《寿和之曲》，《武功之舞》。
亚献，奏《豫和之曲》，终献，奏《熙和之曲》，俱《文德之舞》。
彻豆，奏《雍和之曲》。
送神，奏《安和之曲》。
初献则德、懿、熙、仁各奏乐舞，亚、终献则四庙共之。
释奠孔子：初用大成登歌旧乐。
洪武六年，始命詹同、乐韶凤等更制乐章。
迎神，奏《咸和》。
奠帛，奏《宁和》。
初献，奏《安和》。
亚献、终献，奏《景和》。
彻馔、送神，奏《咸和》。
历代帝王：迎神，奏《雍和》。
奠帛、初献，奏《保和》，《武功舞》。
亚献，奏《中和》，终献，奏《肃和》，俱《文德舞》。
彻豆，奏《凝和》。
送神，奏《寿和》。
望瘗，奏《豫和》。
又定王国祭祀乐章：迎神，奏《太清之曲》。
初献，奏《寿清之曲》。
亚献，奏《豫清之曲》。
终献，奏《熙清之曲》。
彻馔，奏《雍清之曲》。
送神，奏《安清之曲》。
其社稷山川，易迎神为《广清》，增奉瘗曰《时清》。
此祭祀之乐歌节奏也。
洪武三年，又定朝会宴飨之制。
凡圣节、正旦、冬至、大朝贺，和声郎陈乐于丹墀百官拜位之南，北向。
驾出，仗动。
和声郎举麾，奏《飞龙引之曲》，乐作，升座。
乐止，偃麾。
百官拜，奏《风云会之曲》，拜毕，乐止。
丞相上殿致词，奏《庆皇都之曲》，致词毕，乐止。
百官又拜，奏《喜升平之曲》，拜毕，乐止。
驾兴，奏《贺圣朝之曲》，还宫，乐止。
百官退，和声郎、乐工以次出。
凡宴飨，和声郎四人总乐舞，二人执麾，立乐工前之两旁；二人押乐，立乐工后之两旁。
殿上陈设毕，和声郎执麾由两阶升，立于御酒案之左右；二人引歌工、乐工由两阶升，立于丹陛上之两旁，东西向。
舞师二人执旌，引武舞士立于西阶下之南；又二人执翿，引文舞士立于东阶下之南；又二人执幢，引四夷舞士立于武舞之西南；俱北向。
武舞曰《平定天下之舞》，象以武功定祸乱也；文舞曰《车书会同之舞》，象以文德致太平也；四夷舞曰《抚安四夷之舞》，象以威德服远人也。
此大乐二人，执戏竹，引大乐工陈列于丹陛之西，文武二舞乐工列于丹陛之东，四夷乐工列于四夷舞之北，俱北向。
驾将出，仗动，大乐作。
升座，乐止。
进第一爵，和声郎举麾，唱奏《起临濠之曲》。
引乐二人引歌工、乐工诣酒案前，北面，重行立定。
奏毕，偃麾，押乐引众工退。
第二，奏《开太平之曲》。
第三，奏《安建业之曲》。
第四，奏《大一统之曲》。
第五，奏《平幽都之典》。
第六，奏《抚四夷之曲》。
第七，奏《定封赏之曲》。
第八，奏《大一统之曲》。
第九，奏《守承平之曲》。
其举麾、偃麾，歌工、乐工进退，皆如前仪。
进第一次膳，和声郎举麾，唱奏《飞龙引之乐》，大乐作。
食毕，乐止，偃麾。
第二，奏《风云会之乐》。
第三，奏《庆皇都之乐》。
第四，奏《平定天下之舞》。
第五，奏《贺圣朝之乐》。
第六，奏《抚安四夷之舞》。
第七，奏《九重欢之乐》。
第八，奏《车书会同之舞》。
第九，奏《万年春之乐》。
其举麾、偃麾如前仪。
九奏三舞既毕，驾兴，大乐作。
入宫，乐止，和声郎执麾引众工以次出。
宴飨之曲，后凡再更。
四年所定，一曰《本太初》，二曰《仰大明》，三曰《民初生》，四曰《品物亨》，五曰《御六龙》，六曰《泰阶平》，七曰《君德成》，八曰《圣道行》，九曰《乐清宁》。
其词，詹同、陶凯所制也。
十五年所定，一曰《炎精开运》，二曰《皇风》，三曰《眷皇明》，四曰《天道传》，五曰《振皇纲》，六曰《金陵》，七曰《长杨》，八曰《芳醴》，九曰《驾六龙》。
凡大朝贺，教坊司设中和韶乐于殿之东西，北向；陈大舞于丹陛之东西，亦北向。驾兴，中和韶乐奏《圣安之曲》。
升座进宝，乐止。
百官拜，大乐作。
拜毕，乐止。
进表，大乐作。
进讫，乐止。
宣表目，致贺讫，百官俯伏，大乐作。
拜毕，乐止。
宣制讫，百官舞蹈山呼，大乐作。
拜毕，乐止。
驾兴，中和韶乐奏《定安之曲》，导驾至华盖殿，乐止。
百官以次出。
其大宴飨，教坊司设中和韶乐于殿内，设大乐于殿外，立三舞杂队于殿下。
驾兴，大乐作。
升座，乐止。
文武官入列于殿外，北向拜，大乐作。
拜毕，乐止。
进御筵，乐作。
进讫，乐止。
进花，乐作。
进讫，乐止。
进第一爵，教坊司奏《炎精开运之曲》，乐作。
内外官拜毕，乐止。
散花，乐作。
散讫，乐止。
第二爵，教坊司奏《皇风之曲》。
乐止，进汤。
鼓吹飨节前导至殿外，鼓吹止，殿上乐作。
群臣汤馔成，乐止。
武舞入，教坊司请奏《平定天下之舞》。
第三爵，教坊司请奏《眷皇明之曲》，进酒如前仪。
乐止，教坊司请奏《抚安四夷之舞》。
第四爵，奏《天道传之曲》，进酒进汤如前仪。
乐止，奏《车书会同之舞》。
第五爵，奏《振皇纲之曲》，进酒如前仪。
乐止，奏百戏承应。
第六爵，奏《金陵之曲》，进酒进汤如前仪。
乐止，奏八蛮献宝承应。
第七爵，奏《长杨之曲》，进酒如前仪。
乐止，奏采莲队子承应。
第八爵，奏《芳醴之曲》，进酒进汤如前仪。
乐止，奏鱼跃于渊承应。
第九爵，奏《驾六龙之曲》，进酒如前仪。
乐止，收爵。
进汤，进大膳，乐作。
供群臣饭食讫，乐止，百花队舞承应。
宴成彻案。
群臣出席，北向拜，乐作。
拜毕，乐止。
驾兴，大乐作、鸣鞭，百官以次出。
此朝贺宴飨之乐歌节奏也。
其乐器之制，郊丘庙社，洪武元年定。
乐工六十二人，编钟、编磬各十六，琴十，瑟四，搏拊四，柷敔各一，壎四，篪四，箫八，笙八，笛四，应鼓一；歌工十二；协律郎一从执麾以引之。
七年复增籥四，凤笙四，壎用六，搏拊用二，共七十二人。
舞则武舞生六十二人，引舞二人，各执干戚；文舞生六十二人，引舞二人，各执羽籥；舞师二人执节以引之。共一百三十人。
惟文庙乐生六十人，编钟、编磬各十六，琴十，瑟四，搏拊四，柷敔各一，壎四，篪四，箫八，笙八，笛四，大鼓一；歌工十。
六年铸太和钟。
其制，仿宋景钟。
以九九为数，高八尺一寸。
拱以九龙，柱以龙虡，建楼于圜丘斋宫之东北，悬之。
郊祀，驾动则钟声作。
升坛，钟止，众音作。
礼毕，升辇，钟声作。
俟导驾乐作，乃止。
十七年改铸，减其尺十之四焉。
朝贺。
洪武三年定丹陛大乐：箫四，笙四，箜篌四，方响四，头管四，龙笛四，琵琶四，闉六，杖鼓二十四，大鼓二，板二。
二十六年又定殿中韶乐：箫十二，笙十二，排箫四，横笛十二，壎四，篪四，琴十，瑟四，编钟二，编磬二，应鼓二，柷一，敔一，捕拊二，丹陛大乐：戏竹二，箫十二，笙十二，笛十二，头管十二，闉八，琵琶八，二十弦八，方响二，鼓二，拍板八，杖鼓十二。
命妇朝贺中宫，设女乐：戏竹二，箫十四，笙十四，笛十四，头管十四，闉十，琵琶八，二十弦八，方响六，鼓五，拍板八，杖鼓十二。
正旦、冬至、千秋凡三节。
其后太皇太后、皇太后并用之。
朔望朝参：戏竹二，箫四，笙四，笛四，头管四，闉二，琵琶二，二十弦二，方响一，鼓一，拍板二，杖鼓六。
大宴。
洪武元年定殿内侑食乐：箫六，笙六，歌工四。
丹陛大乐：戏竹二，箫四，笙四，琵琶六，闉六，箜篌四，方响四，头管四，龙笛四，杖鼓二十四，大鼓二，板二。
文武二舞乐器：笙二，横管二，闉二，杖鼓二，大鼓一，板一。
四夷舞乐：腰鼓二，琵琶二，胡琴二，箜篌二，头管二，羌笛二，闉二，水盏一，板一。
二十六年又定殿内侑食乐：祝一，敔一，搏拊一，琴四，瑟二，箫四，笙四，笛四，壎二，篪二，排箫一，钟一，磬一，应鼓一。
丹陛大乐：戏竹二，箫四，笙四，头管二，琵琶二，闉二，二十弦二，方响二，杖鼓八，鼓一，板一。
迎膳乐：戏竹二，笙二，笛四，头管二，闉二，杖鼓十，鼓一，板一。
进膳乐：笙二，笛二，杖鼓八，鼓一，板一。
太平清乐：笙四，笛四，头管二，闉四，方响一，杖鼓八，小鼓一，板一。
乐工舞士服色之制。
郊庙，洪武元年定；朝贺，洪武三年定。
文武两舞：武舞士三十二人，左干右戚，四行，行八人，舞作发扬蹈厉坐作击刺之状，舞师二人执旌以引之；文舞士三十二人，左籥右翟，四行，行八人，舞作进退舒徐揖让升降之状，舞师二人执翿以引之。
四夷之舞：舞士十六人，四行，行四人，舞作拜跪朝谒喜跃俯伏之状，舞师二人执幢以引之。
此祭祀朝贺之乐舞器服也。
当太祖时，前后稍有增损。
乐章之鄙者，命儒臣易其词。
二郊之作，太祖所亲制。
后改合祀，其词复更。
太社稷奉仁祖配，亦更制七奏。
尝谕礼臣曰： 古乐之诗，章和而正。
后世之诗，章淫以夸。
故一切谀词艳曲，皆弃不取。 
尝命儒臣撰回銮乐歌，所奏《神降祥》、《神贶》、《酣酒》、《色荒》、《禽荒》诸曲，凡三十九章，命曰《御銮歌》，皆寓讽谏之意。
然当时作者，惟务明达易晓，非能如汉、晋间诗歌，铿锵雅健，可录而诵也。
殿中韶乐，其词出于教坊俳优，多乖雅道。
十二月乐歌，按月律以奏，及进膳、迎膳等曲，皆用乐府、小令、杂剧为娱戏。
流俗喧哓，淫哇不逞。
太祖所欲屏者，顾反设之殿陛间不为怪也。
永乐十八年，北京郊庙成。
其合祀合享礼乐，一如旧制。
更定宴飨乐舞：初奏《上万寿之曲》，《平定天下之舞》；二奏《仰天恩之曲》，《抚四夷之舞》；三奏《感地德之曲》，《车书会同之舞》；四奏《民乐生之曲》，《表正万邦之舞》；五奏《感皇恩之曲》，《天命有德之舞》；六奏《庆丰年之曲》；七奏《集祯应之曲》；八奏《永皇图之曲》；九奏《乐太平之曲》。
奏曲肤浅，舞曲益下俚。
景泰元年，助教刘翔上书指其失。
请敕儒臣推演道德教化之意，君臣相与之乐，作为诗章，协以律吕，如古《灵台》、《辟雍》、《清庙》、《湛露》之音，以振励风教，备一代盛典。
时以袭用既久，卒莫能改。
其后教坊司乐工所奏中和韶乐，且多不谐者。
成化中，礼官尝请三倍其额，博教而约取之。
弘治之初，孝宗亲耕耤田，教坊司以杂剧承应，间出狎语。
都御史马文升厉色斥去。
给事中胡瑞尝言： 御殿受朝，典礼至大，而殿中中和韶乐乃属之教坊司，岳镇海渎，三年一祭，乃委之神乐观乐舞生，亵神明，伤大体。
望敕廷臣议，岳渎等祭，当以缙绅从事。
中和韶乐，择民间子弟肆习，设官掌之。
年久则量授职事。 
帝以奏乐遣祭，皆国朝旧典，不能从也。
马文升为尚书，因灾异陈言，其一访名儒以正雅乐，事下礼官。
礼官言： 高皇帝命儒臣考定八音，修造乐器，参定乐章。
其登歌之词，多自裁定。
但历今百三十余年，不复校正，音律舛讹，厘正宜急。
且太常官恐未足当制器协律之任。
乞诏下诸司，博求中外臣工及山林有精晓音律者，礼送京师。
会礼官熟议至当，然后造器正音，庶几可以复祖制，致太和。 
帝可其奏。
末年诏南京及各王府，选精通乐艺者诣京师，复以礼官言而罢。
正德三年，武宗谕内钟鼓司康能等曰： 庆成大宴，华夷臣工所观瞻，宜举大乐。
迩者音乐废缺，无以重朝廷。 
礼部乃请选三院乐工年壮者，严督肄之，仍移各省司取艺精者赴京供应。
顾所隶益猥杂，筋斗百戏之类日盛于禁廷。
既而河间等府奉诏送乐户，居之新宅。
乐工既得幸，时时言居外者不宜独逸，乃复移各省司所送技精者于教坊。
于是乘传续食者又数百人，俳优之势大张。
臧贤以伶人进，与诸佞幸角宠窃权矣。
嘉靖元年，御史汪珊请屏绝玩好，令教坊司毋得以新声巧技进。
世宗嘉纳之。
是时更定诸典礼，因亦有志于乐。
建观德殿以祀献帝，如协律郎肄乐供祀事。
后建世庙成，改殿曰崇先。
乃亲制乐章，命大学士费宏等更定曲名，以别于太庙。
其迎神曰《永和之曲》。初献曰《清和之曲》，亚献曰《康和之曲》，终献曰《冲和之曲》，彻馔曰《泰和之曲》，送神曰《宁和之曲》。
宏等复议，献皇生长太平，不尚武功，其三献皆当用《文德舞》。
从之。
已而太常复请，乃命礼官会张璁议。
璁言： 乐舞以佾数为降杀，不闻以武文为偏全。
使八佾之制，用其文而去其武，则两阶之容，得其左而阙其右。
是皇上举天子礼乐，而自降杀之矣。 
乃从璁议，仍用二舞。
九年二月，始祈谷于南郊。
帝亲制乐章，命太常协于音谱。
是年，始祀先蚕，下礼官议乐舞。
礼官言： 先蚕之祀，周、汉所同。
其乐舞仪节，经史不载。
唐开元先蚕仪注，大乐令设宫县于北郊坛壝内，诸女工咸列于后，则祀先蚕用女乐可知。
《唐六典》，宫县之舞八佾，轩县之舞六佾，则祀先蚕用八佾又可知。
然止言舞生冠服，而不及舞女冠服。
陈昜《乐书享先蚕图》下，止有《宫架登歌图》，而不及舞。
夫有乐有舞，虽祀礼之常，然周、汉制度既不可考，宋祀先蚕，代以有司，又不可据。
惟开元略为近古，而陈氏《乐书》考据亦明。
前享先农，既以佾数不足，降八为六，则今祀先蚕，止用乐歌，不用乐舞，亦合古制。
且以见少杀先农之礼。 
帝以舞非女子事，罢不用。
使议乐女冠服以闻。
礼官言： 北郊阴方，其色尚黑。
同色相感，事神之道。
汉蚕东郊，魏蚕西郊，色皆尚青，非其色矣。
乐女冠服宜黑。 
乃用乐六奏，去舞。
其乐女皆黑冠服，因定享先蚕乐章。
又以祀典方厘定南北郊，复朝日夕月之祭，命词臣取洪武时旧乐歌，一切更改。
礼官因请广求博访，有如宋胡瑗、李照者，具以名闻。
授之太常，考定雅乐。
给事中夏言乃以致仕甘肃行太仆寺丞张鹗应诏。
命趣召之。
既至，言曰：
大乐之正，乃先定元声。
元声起自冥罔既觉之时，亥子相乘之际。
积丝成毫，积毫成厘，积厘成分。
一时三十分，一日十二时。
故声生于日，律起于辰。
气在声先，声从气后。
若拘于器以求气，则气不能致器，而反受制于器，何以定黄钟、起历元？
须依蔡元定，多截竹以拟黄钟之律，长短每差一分。
冬至日按律而候，依法而取。
如众管中先飞灰者，即得元气。
验其时刻，如在子初二刻，即子初一刻移于初二刻矣；如在正二刻，即子正一刻移于正二刻矣。
顾命知历官一人，同臣参候，庶几元声可得，而古乐可复。
又言：
古人制为十六编钟，非徒事观美，盖为旋宫而设。
其下八钟，黄钟、大吕、太簇、夹钟、姑洗、仲吕、蕤宾、林钟是已；其上八钟，夷则、南吕、无射、应钟、黄钟、大吕、太簇是已。
近世止用黄钟一均，而不遍具十六钟，古人立乐之方已失。
况太常止以五、凡、工、尺、上、一、四、六、勾、合字眼谱之，去古益远。
且如黄钟为合似矣，其以大吕为下四，太簇为高四，夹钟为下一，姑洗为高一，夷则为下工，南吕为高工之类，皆以两律兼一字，何以旋宫取律，止黄钟一均而已。
且黄钟、大吕、太族、夹钟为上四清声。
盖黄钟为君，至尊无比。
黄钟为宫，则十一律皆从而受制，臣民事物莫敢凌犯焉。
至于夹钟为宫，则下生无射为徵，无射上生仲吕为商，仲吕下生黄钟为羽。
然黄钟正律声长，非仲吕为商三分去一之次。
所以用黄钟为羽，必用子声，即上黄六之清声，正为不敢用黄钟全声，而用其半耳。
姑洗以下之均，大率若此。
此四清声之所由立也。
编钟十六，其理亦然。
宋胡瑗知此义，故四清声皆小其围径以就之。
然黄钟、太簇二声虽合，大吕、夹钟二声又非，遂使十二律、五声皆不得正。至于李照、范镇止用十二律，不用四清声，其合于三分损益者则和矣。
夷则以降，其臣民事物，安能尊卑有辨，而不相凌犯耶？
臣又考《周礼》，圜钟、函钟、黄钟、天地人三宫之说，有荐神之乐，有降神之乐。
所为荐神之乐者，乃奏黄钟，歌大吕，子丑合也，舞《云门》以祀天神。
乃奏太簇，歌应钟，寅亥合也，舞《咸池》以祀地祇。
乃奏姑洗，歌南吕，辰酉合也，舞《大韶》以祭四望。
乃奏蕤宾，歌林钟，午未合也，舞《大夏》以祭山川。
乃奏夷则，歌小吕，巳申合也，舞《大武》以享先祖，舞《大濩》以享先妣。
所谓降神之乐者，冬至祀天圜丘，则以圜钟为宫，黄钟为角，太簇为徵，姑洗为羽，是三者阳律相继。
相继者，天之道也。
夏至祭地方丘，则以函钟为宫，夹钟为角，姑洗为徵，南吕为羽，是三者阴吕相生。
相生者，地之功也。
祭宗庙，以黄钟为宫，大吕为角，太簇为徵，夹钟为羽，是三者律吕相合。
相合者，人之情也。
且圜钟，夹钟也。
生于房心之气，为天地之明堂，祀天从此起宫，在琴中角弦第十徽，卯位也。
函钟，林钟也。
生于坤位之气，在井东舆鬼之外，主地祇，祭地从此起宫，在琴中徽弦第五徽，未位也。
黄钟，生于虚危之气，为宗庙，祭人鬼从此起宫，在琴中宫弦第三徽，子位也。
至若六变而天神降，八变而地祇格，九变而人鬼享，非有难易之分。
盖阳数起子而终于少阴之申，阴数起午而终于少阳之寅。
圜钟在卯，自卯至申六数，故六变而天神降。
函钟在未，自未至寅八数，故八变而地祇格。
黄钟在子，自子至申九数，故九变而人鬼享。
此皆以本元之声，召本位之神，故感通之理速也。
或者谓自汉以来，天地鬼神闻新声习矣，何必改作。
不知自人观天地，则由汉迄今千七百年；自天地观，亦顷刻间耳。
自今正之，犹可及也。
并进所著乐书二部。
其一曰《大成乐舞图谱》，自琴瑟以下诸乐，逐字作谱。
其一曰《古雅心谈》，列十二图以象十二律。
图各有说。
又以琴为正声，乐之宗系。
凡郊庙大乐，分注琴弦定徽，各有归旨。
且自谓心所独契，斫轮之妙，有非口所能言者。
疏下礼部。
礼官言： 音律久废，太常诸官循习工尺谱，不复知有黄钟等调。
臣等近奉诏演习新定郊祀乐章，间问古人遗制，茫无以对。
今鹗谓四清声所以为旋宫，其注弦定徽，盖已深识近乐之弊。
至欲取知历者，互相参考，尤为探本穷源之论。
似非目前司乐者所及。 
乃授鹗太常寺丞，令诣太和殿较定乐舞。
鹗遂上言： 《周礼》有郊祀之乐，有宗祀之乐。
尊亲分殊，声律自别。
臣伏听世庙乐章，律起林钟，均殊太庙。
臣窃异之。
盖世庙与太庙同礼，而林钟与黄钟异乐。
函钟主祀地祇，位寓坤方，星分井鬼，乐奏八变，以报资生之功。
故用林钟起调，林钟毕调也。
黄钟主祀宗庙，位分子野，星隶虚危，乐奏九成，以报本源之德。
故用黄钟起调，黄钟毕调也。
理义各有归旨，声数默相感通。
况天地者父母之象，大君者宗子之称。
今以祀母之乐，奏以祀子，恐世庙在天之灵，必不能安且享矣。
不知谱是乐者，何所见也。
臣观旧谱乐章，字用黄钟，声同太庙。
但审听七声，中少一律，今更补正。
使依奏格，则祖孙一气相为流通，函黄二宫不失均调。
尊亲之分两得，神人之心胥悦矣。 
诏下礼官。
李时等覆奏，以为： 鹗所言，与臣等所闻于律吕诸书者，深有所合。
盖黄钟一调，以黄钟为宫，太簇为商，姑洗为角，蕤宾为变徵，林钟为徵，南吕为羽，应钟为变宫。
旧乐章用合，用四，用一，用尺，用工。
去蕤宾之勾，而越次用再生黄钟之六，此旧乐章之失也。
若林钟一调，则以林钟为宫，南吕为商，应钟为角，大吕之半声为变徵，太簇之半声为徵，姑洗之半声为羽，蕤宾之半声为变宫。
迩者沈居敬更协乐章，用尺，用合，用四，用一，用工，用六。
夫合，黄钟也；四，太簇之正声也；一，姑洗之正声也；六，黄钟之子声也。
以林钟为宫，而所用为角徵羽者，皆非其一均之声，则谬甚矣。
况林钟一调，不宜用于宗庙，而太庙与世庙，不宜异调，鹗见尤真。
自今宜用旧协音律，惟加以蕤宾勾声，去再生黄钟之六，改用应钟之凡，以成黄钟一均，庶于感格之义，深有所补。 
乃命鹗更定庙享乐音，而逮治沈居敬等。
鹗寻谱定帝社稷乐歌以进。
诏嘉其勤，晋为少卿，掌教雅乐。
夏言又引古者龙见而雩，命乐正习盛乐，舞皇舞。
请依古礼，定大雩之制。
当三献礼成之后，九奏乐止之时，皛括《云汉》诗辞，制为《云门》一曲，使文武舞士并舞而合歌之。
帝可其议。
时七庙既建，乐制未备，礼官因请更定宗庙雅乐，言： 德、懿、熙、仁四祖久祧，旧章弗协。
太祖创业，太宗定鼎，列圣守成。
当有颂声，以对越在天，垂之万蜺。
若特享，若祫享，若大祫，诗歌颂美，宜命儒臣撰述，取自上裁。
其乐器、乐舞、各依太庙成式，备为规制。 
制可。
已而尊献帝为睿宗，祔享太庙。
于是九庙春特、三时祫、季冬大祫乐章，皆更定焉。
十八年巡狩兴都，帝亲制乐章，享上帝于飞龙殿，奉皇考配。
其后，七庙火，复同堂之制，四时岁祫，乐章器物仍如旧制。
初增七庙乐官及乐舞生，自四郊九庙暨太岁神祇诸坛，乐舞人数至二千一百名。
后稍裁革，存其半。
张鹗迁太常卿，复申前说，建白三事：一请设特钟、特磬以为乐节；一请复宫县以备古制；一请候元气以定钟律。
事下礼官，言： 特钟、特磬宜造乐悬，在庙廷中，周旋未便，不得更制。
惟黄钟为声气之元，候气之法，实求中气以定中声，最为作乐本原。
其说，若重室墐户，截管实灰，覆缇，按历气至灰飞，证以累黍，具有成法可依。
其法，筑室于圜丘外垣隙地，选知历候者往相其役，待稍有次第，然后委官考验。 
从之。
仍诏取山西长子县羊头山黍，大小中三等各五斗，以备候气定律。
