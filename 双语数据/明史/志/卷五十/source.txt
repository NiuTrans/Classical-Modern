◎职官三
○太常寺附提督四夷馆光禄寺太仆寺鸿胪寺尚宝司六科中书舍人行人司钦天监太医院上林苑监五城兵马司顺天府附宛平大兴二县武学僧道录司教坊司宦官女官
太常寺。卿一人，少卿二人，寺丞二人。
其属，典簿厅，典簿二人，博士二人，协律郎二人，赞礼郎九人，司乐二十人。
天坛、地坛、朝日坛、夕月坛、先农坛、帝王庙、祈谷殿、长陵、献陵、景陵、裕陵、茂陵、泰陵、显陵、康陵、永陵、昭陵各祠祭署，俱奉祀一人，祀丞二人。牺牲所，吏目一人。太常，掌祭祀礼乐之事，总其官属，籍其政令，以听于礼部。
凡天神、地祇、人鬼，岁祭有常。
先冬十二月朔，奏进明年祭日，天子御奉天殿受之，乃颁于诸司。
天子亲祭，则赞相礼仪。
大臣摄事，亦如之。
凡国有册立、册封、冠婚、营缮、征讨、大丧诸典礼，岁时旱涝大灾变，则请告宗庙社稷。
荐新则移光禄寺供其品物。
祭祀先期请省牲，进祝版、铜人，上殿奏请斋戒，亲署御名。
省牲偕光禄卿。
惟大祀车驾亲省，大臣日一省之。
凡祭，涤器、爨埋、香烛、玉帛，整拂神幄，必恭洁。
掌燎、看燎、读祝、奏礼、对引、司香、进俎、举麾、陈设、收支、导引、设位、典仪、通赞、奉帛、执爵、司樽、司罍洗，卿贰属各领其事，罔有不共。
凡玉四等：曰苍璧，曰黄琮，曰赤璋、白琥，曰两圭有邸。
帛五等：曰郊祀制帛，曰奉先制帛，曰礼神制帛，曰展亲制帛，曰报功制帛，牲四等：曰犊，曰牛，曰太牢，曰少牢。
色尚骍或黝。
大祀入涤三月，中祀一月，小祀一旬。
乐四等：曰九奏，曰八奏，曰七奏，曰六奏。
舞二：曰文舞，曰武舞。
乐器不徙。
陵园之祭无乐。
岁终合祭五礼之神，则少卿摄事。
初，吴元年置太常司，设卿，少卿，丞，典簿、协律郎、博士，赞礼郎。
洪武初，置各祠祭署，设署令、署丞。
十三年，更定协律郎等官品秩。
三十四年改各署令为奉祀，署丞为祀丞。
二十年改司为寺，官制仍旧。
建文中，增设赞礼郎二人，太祝一人，以及各祠祭署俱有更革。
成祖初，惟易天坛为天地坛，馀悉复洪武间制。洪熙元年置牺牲所，吏目典掌文移。
世宗厘祀典，分天地坛为天坛、地坛，山川坛、耤田祠祭署为神祇坛，大祀殿为祈谷殿，增置朝日、夕月二坛，各设祠祭署。
又增设协律郎、赞礼郎、司乐等员。万历四年，改神祇坛为先农坛。
提督四夷馆。少卿一人，掌译书之事。
自永乐五年，外国朝贡，特设蒙古、女直、西番、西天、回回、百夷、高昌、缅甸八馆，置译字生、通事，通译语言文字。
正德中，增设八百馆。
万历中，又增设暹罗馆。
初设四夷馆隶翰林院，选国子监生习译。
宣德元年，兼选官民子弟，委官教肄，学士稽考程课。
弘治七年，始增设太常寺卿、少卿各一员为提督，遂改隶太常。
嘉靖中，裁卿，止少卿一人。光禄寺。
卿一人，少卿二人，寺丞二人，其属，典簿厅，典簿二人，录事一人，大官、珍羞、良酝、掌醢四署，各署正一人，署丞四人，监事四人，司牲司，大使一人，副使一人，司牧局，大使一人，银库，大使一人。
卿，掌祭享、宴劳、酒醴、膳羞之事，率少卿、寺丞官属，辨其名数，会其出入，量其丰约，以听于礼部。
凡祭祀，同太常省牲；天子亲祭，进饮福受胙；荐新，循月令献其品物；丧葬供奠馔。
所用牲、果、菜物，取之上林苑；不给，市诸民，视时估十加一，其市直季支天财库。
四方贡献果鲜厨料，省纳惟谨。
器皿移工部及募工兼作之，岁省其成败。
凡筵宴酒食及外使、降人，俱差其等而供给焉。
传奉宣索，籍记而覆奏之。
监以科道官一员，察其出入，纠禁其奸弊。
岁四月至九月，凡御用物及祭祀之品皆用冰。
大官，供祭品宫膳、节令筵席、蕃使宴犒之事。
珍羞，供宫膳肴核之事。
良酝，供酒醴之事。
掌醢，供饧、油、醯、酱、梅、盐之事。
司牲养牲，视其肥瘠而蠲涤之。
司牧亦如之。
初，吴元年置宣徽院，设院使，同知，院判，典簿。
以尚食、尚醴二局隶之。
洪武元年改为光禄寺，设光禄卿，少卿，寺丞，主簿。
所属尚食等局，又移太常司供需库隶之。
二年，设直长四人，遇百官赐食御前者，则令供事。
四年，置法酒库。
八年，改寺为司，升卿秩，以寺丞为司丞，主簿为典簿，增设录事。
又置所属大官、珍羞、良酝、掌醢四署，每署令一人，丞一人，监事一人。孳牧所，大使一人，副使一人。十年，定光禄司散官品秩。
寻罢各局库，置司牲司，又改孳牧所为司牧司。
三十年，复改为光禄寺，官制仍旧。
建文中，升少卿、寺丞品秩。
增设司圃所，改司牲司为孳牲所。
成祖复旧制。
正统六年，裁四署冗员。
嘉靖七年，革司牧局。
万历二年，添设银库大使一人。
太仆寺。卿一人，少卿二人，寺丞四人。其属，主簿厅，主簿一人。
常盈库，大使一人。
所辖，各牧监，监正一人，监副一人，录事一人。
各群，群长一人。
卿，掌牧马之政令，以听于兵部。
少卿一人佐寺事，一人督营马，一人督畿马。
寺丞分理京卫、畿内及山东、河南六郡孳牧、寄牧马匹。
凡军民孳牧，视其丁产，授之种马。
牡十之二，牝十之八，为一群。
岁征其驹，曰备用马，齐其力以给将士。
将士足，则寄牧于畿内府州县，肥瘠登耗，籍其毛齿而时阅之。
三岁偕御史一人印烙，选其健良而汰其羸劣。
其草场已垦成田者，岁敛其租金，灾祲则出之以佐市马。
其赔偿折纳，则征马金输兵部。
主簿典勾省文移。
大使典贮库马金。
初，洪武四年置群牧监于答答失里营所，随水草利便立官署，专司牧养。
六年，更置群牧监于滁州，旋改为太仆寺，秩从三品，设卿、少卿、寺丞，又设首领官知事、主簿各一人。
七年，增设牧监、群官二十七处，隶太仆寺。
寻定群牧监品秩。
十年，增置滁阳等各牧监及所属各群。
改牧监令、丞为监正、监副。
二十二年，定滁阳等十二牧监，每监设监正一人，监副二人，录事一人。
来安等一百二十七群，每群设群长一人。
二十三年，增置江东、当涂二牧监及所属各群。
又罢乌衣等五十四群，改置永安等七群，定为牧监十四，群九十有七。二十八年，悉罢群牧监，以其马隶有司牧养。
三十年，置行太仆寺于北平，秩如太仆寺。
建文中，升寺丞品秩，又改其首领官职名，增设录事，及典厩、典牧二署，骕騻等十八群，滁阳等八牧监，龙山等九十二群。
成祖复旧制。
永乐元年，改北平行太仆寺为北京行太仆寺。
十八年定都北京，遂以行太仆寺为太仆寺。
洪熙元年，复称北京行太仆寺。
正统六年，定为太仆寺。
其旧在滁州者，改为南京太仆寺。
鸿胪寺。卿一人，左、右少卿各一人，左、右寺丞各一人。
其属，主簿厅，主簿一人。
司仪、司宾二署，各署丞一人，鸣赞四人，序班五十人。
鸿胪，掌朝会、宾客、吉凶仪礼之事。
凡国家大典礼、郊庙、祭祀、朝会、宴飨、经筵、册封、进历、进春、传制、奏捷，各供其事。
外吏朝觐，诸蕃入贡，与夫百官使臣之复命、谢恩，若见若辞者，并鸿胪引奏。
岁正旦、上元、重午、重九、长至赐假、赐宴，四月赐字扇、寿缕，十一月赐戴暖耳，陪祀毕，颁胙赐，皆赞百官行礼。
司仪，典陈设、引奏，外吏来朝，必先演仪于寺。
司宾，典外国朝贡之使，辨其等而教其拜跪仪节。
鸣赞，典赞仪礼。
凡内赞、通赞、对赞、接赞、传赞咸职之。
序班，典侍班、齐班、纠仪及传赞。
初，吴元年置侍仪司，秩从五品。
洪武四年定侍仪使，引进使，奉班都知，通赞、通事舍人，俱为七品以下官。
九年，改为殿庭仪礼司，设使一人，副三人，丞奉一人，鸣赞二人，序班十六人，九关通事使一人，副六人。
十三年，改使为司正，分左、右司副各一人，增序班至四十四人，革承奉，增设司仪四人。
二十二年，增设左、右司丞四人。
三十年，始改为鸿胪寺，升秩正四品，设官六十二员。
又设外夷通事隶焉。
建文中，升少卿以下品秩。
罢司仪、司宾二署，而以行人隶鸿胪寺。
成祖初，悉复旧制。
尚宝司。卿一人，少卿一人，司丞三人。
掌宝玺、符牌、印章，而辨其所用。
宝二十有四。旧宝十有七，嘉靖十八年增制者七。
曰 皇帝奉天之宝 ，为唐、宋传玺，祀天地用之。
若诏与赦，则用 皇帝之宝 ；册封、赐劳，则用 皇帝行宝 ；诏亲王、大臣及调兵，则用 皇帝信宝 ；上尊号，则用 皇帝尊亲之宝 ；谕亲王，则用 皇帝亲亲之宝 。
其 天子之宝 ，以祀山川、鬼神； 天子行宝 ，以封外国及赐劳； 天子信宝 ，以招外服及征发。
诏用 制诰之宝 ；敕用 敕命之宝 ；奖励臣工，用 广运之宝 ；敕谕朝觐官，用 敬天勤民之宝 。
若 御前之宝 ， 表章经史之宝 ， 钦文之宝 ，则图书文史等用之。
世宗增制，为 奉天承运大明天子宝 ，为 大明受命之宝 ，为 巡狩天下之宝 ，为 垂训之宝 ，为 命德之宝 ，为 讨罪安民之宝 ，为 敕正万民之宝。 。
太子之宝一，曰 皇太子之宝 。
凡宝之用，必奏请而待发。
每大朝会，本司官二员，以宝导驾，俟升座，各置宝于案，立待殿中。
礼毕，捧宝分行，至中极殿，置案而出。
驾出幸，则奉以从焉。
岁终，移钦天监，择日和香物入水，洗宝于皇极门。
籍奏一岁用宝之数。
凡请宝、用宝、捧宝、随宝、洗宝、缴宝，皆与内官尚宝监俱。
凡金牌之号五，以给勋戚侍卫之扈从及班直者、巡朝者、夜宿卫者：曰仁，其形龙，公、侯、伯、驸马都尉佩之；曰义，其形虎，勋卫指挥佩之；曰礼，其形麟，千户佩之；曰智，其形狮，百户佩之；曰信，其形祥云，将军佩之。
半字铜符之号四，以给巡城寺卫官：曰承，曰东，曰西，曰北。
巡者左半，守者右半，合契而点察焉。
令牌之号六：曰申，以给金吾诸卫之警夜者；曰木，曰金，曰土，曰火，曰水，以给五城之警夜者。
铜牌之号一，以稽守卒，曰勇。
牙牌之号五，以察朝参：公、侯、伯曰勋，驸马都尉曰亲，文官曰文，武官曰武，教坊司曰乐。
嘉靖中，总编曰官字某号，朝参佩以出入，不则门者止之。
私相借者，论如律。
有故，纳之内府。
祭牌之号三：陪，祀官曰陪，供事官曰供，执事人曰执。
双鱼铜牌之号二：曰严，以肃直卫锦衣校尉之止直者；曰善，以饰光禄胥役之供事者。
符验之号五：曰马，曰水，曰达，曰通，曰信。
亲王之藩及文武出镇抚、行人通使命者，则给之。
御史出巡察则给印，事竣，咸验而纳之。
稽出入之令，而辨其数，其职至迩，其事至重也。
太祖初，设符玺郎，秩正七品。
吴元年改尚宝司卿，秩正五品，以侍从儒臣、勋卫领之，非有才能不得调。
勋卫大臣子弟奉旨乃得补丞。
其后多以恩荫寄禄，无常员。
吏、户、礼、兵、刑、工六科。
各都给事中一人，左、右给事中各一人。
给事中，吏科四人，户科八人，礼科六人，兵科十人，刑科八人，工科四人。
六科，掌侍从、规谏、补阙、拾遗、稽察六部百司之事。
凡制敕宣行，大事覆奏，小事署而颁之；有失，封还执奏。
凡内外所上章疏下，分类抄出，参署付部，驳正其违误。
吏科，凡吏部引选，则掌科同至御前请旨。
外官领文凭，皆先赴科画字。
内外官考察自陈后，则与各科具奏。
拾遗纠其不职者。
户科，监光禄寺岁入金谷，甲字等十库钱钞杂物，与各科兼莅之，皆三月而代。
内外有陈乞田土、隐占侵夺者，纠之。
礼科，监订礼部仪制，凡大臣曾经纠劾削夺、有玷士论者纪录之，以核赠谥之典。
兵科，凡武臣贴黄诰敕，本科一人监视。
其引选画凭之制，如吏科。
刑科，每岁二月下旬，上前一年南北罪囚之数，岁终类上一岁蔽狱之数，阅十日一上实在罪囚之数，皆凭法司移报而奏御焉。
工科，阅试军器局，同御史巡视节慎库，与各科稽查宝源局。
而主德阙违，朝政失得，百官贤佞，各科或单疏专达，或公疏联署奏闻。
凡日朝，六科轮一人立殿左右，珥笔记旨。
凡题奏，日附科籍，五日一送内阁，备编纂。
其诸司奉旨处分事目，五日一注销，核稽缓。
内官传旨必覆奏，复得旨而后行。
乡试充考试官，会试充同考官，殿试充受卷官。
册封宗室、诸蕃或告谕外国，充正、副使。
朝参门籍，六科流掌之。
登闻鼓楼，日一人，皆锦衣卫官监莅。
受牒，则具题本封上。
遇决囚，有投牒讼冤者，则判停刑请旨。
凡大事廷议，大臣廷推，大狱廷鞫，六掌科皆预焉。
明初，统设给事中，正五品，后数更其秩。
洪武六年，设给事中十二人，秩正七品，始分为六科，每科二人，铸给事中印一，推年长者一人掌之。
九年，定给事中十人。
十年，隶承敕监。
十二年，改隶通政司。
十三年，置谏院，左、右司谏各一人，左、右正言各二人。
十五年，又置谏议大夫。
寻皆罢。二十二年，改给事中为源士，增至八十一人。未几，复为给事中。
二十四年，更定科员，每科都给事中一人，正八品。
左、右给事中二人，从八品。
给事中共四十人，正九品。
建文中，改都给事中，正七品，给事中，从七品，不置左、右给事中。
增设拾遗、补阙。
成祖初，革拾遗、补阙，仍置左、右给事中，亦从七品。
寻改六科，置于午门外直房莅事。
宣德八年，增户科给事中，专理黄册。中书科。中书舍人二十人，直文华殿东房中书舍人，直武英殿西房中书舍人，内阁诰敕房中书舍人，制敕房中书舍人。
中书科舍人掌书写诰敕、制诏、银册、铁券等事。
凡草请诸翰林，宝请诸内府，左券及勘籍，归诸古今通集库。
诰敕，勘合籍，初用二十八宿，后用《急就章》为号。
诰敕之号，曰仁、义、礼、智，公、侯、伯、蕃王、一品、二品用之；曰十二支，曰文、行、忠、信，文官三品以下用之；曰千字文，武官、续诰用之。
皆以千号为满，满则复始。
王府及驸马都尉不编号，土官以文武类编。
凡大朝会，则侍班。
东宫令节朝贺，则导驾侍班于文华殿。
册封宗室，则充副使。
大祀南郊，则随驾而供事。
员无正贰，印用年深者掌之。
文华殿舍人，职掌奉旨书写书籍。
武英殿舍人，职掌奉旨篆写册宝、图书、册页。
内阁诰敕房舍人，掌书办文官诰敕，番译敕书，并外国文书、揭帖，兵部纪功、勘合底簿。
制敕房舍人，掌书办制敕、诏书、诰命、册表、宝文、玉牒、讲章、碑额、题奏、揭帖一应机密文书，各王府敕符底簿。
洪武七年，初设直省舍人十人，秩从八品，隶中书省。
九年，为中书舍人，改正七品，寻又改从七品。
十年，与给事中皆隶承敕监。
建文中，革中书舍人，改为侍书，升正七品，入文翰馆，隶翰林院。
成祖复旧制。
寻设中书科署于午门外，定设中书舍人二十人。
宣德间，内阁置诰敕、制敕两房，皆设中书舍人。
嘉靖二十年，选各部主事，大理寺评事，带原衔直诰敕、制敕两房。
四十四年，两房员缺，令吏部考选举人为中书舍人。
隆庆元年，令两房办事官不得升列九卿。
按洪武间，置承敕监、司文监、考功监，参掌给授诰敕之事。
永乐初，命内阁学士典机务，诏册、制诰皆属之。
而誊副、缮正皆中书舍人入办，事竣辄出。
宣德初，始选能书者处于阁之西小房，谓之西制敕房。而诸学士掌诰敕者居阁东，具稿付中书缮进，谓之东诰敕房。
正统后，学士不能视诰敕，内阁悉委于中书、序班、译字等官，于是内阁又有东诰敕房。其直文华、武英两殿供御笔札者，初为内官职，继以中书分直，后亦专举能书者。
大约舍人有两途，由进士部选者，得迁科道部属，其直两殿、两房舍人，不必由部选，自甲科、监生、生儒、布衣能书者，俱可为之。
不由科甲者，初授序班，及试中书舍人，不得迁科道部属，后虽加衔九列，仍带衔办事。
洪武初，又有承天门待诏一人，阁门使四人，观察使十人，后俱革。
行人司。司正一人，左、右司副各一人，行人三十七人。
职专捧节、奉使之事。
凡颁行诏赦，册封宗室，抚谕诸蕃，征聘贤才，与夫赏赐、慰问、赈济、军旅、祭祀，咸叙差焉。每岁朝审，则行人持节传旨法司，遣戍囚徒，送五府填精微册，批缴内府。
初，洪武十三年置行人司，设行人，秩正九品。
左、右行人，从九品。
寻改行人为司正，左、右行人为左、右司副，更设行人三百四十五人。
二十七年升品秩，以所任行人多孝廉人材，奉使率不称旨，定设行人司官四十员，咸以进士为之。
非奉旨，不得擅遣，行人之职始重。
建文中，罢行人司，而以行人隶鸿胪寺。
成祖复旧制。
钦天监。监正一人，监副二人。
其属，主簿厅，主簿一人，春、夏、中、秋、冬官正各一人，五官灵台郎八人，五官保章正二人，五官挈壶正二人，五官监候三人，五官司历二人，五官司晨八人，漏刻博士六人。
监正、副，掌察天文、定历数、占候、推步之事。
凡日月、星辰、风云、气色，率其属而测候焉。
有变异，密疏以闻。
凡习业分四科：曰天文，曰漏刻，曰回回，曰历。
自五官正下至天文生、阴阳人，各分科肄业。
每岁冬至日，呈奏明岁《大统历》，移送礼部颁行。
其《御览月令历》、《七政躔度历》、《六壬遁甲历》、《四季天象录》，并先期进呈。
凡历注，御历注三十事，民历三十二事，壬遁历七十二事。
凡祭日，前一年会选以进，移知太常。
凡营建、征讨、冠婚、山陵之事，则选地而择日。
立春，则预候气于东郊。
大朝贺，于文楼设定时鼓、漏刻报时，司晨、鸡唱，各供其事。
日月交食，先期算其分秒时刻、起复方位以闻，下礼部，移内外诸司救之，仍按占书条奏。
监官毋得改他官，子孙毋得徙他业。
乏人，则移礼部访取而试用焉。
五官正推历法，定四时。司历、监候佐之。
灵台郎辨日月星辰之躔次、分野，以占候天文之变。
观象台四面，面四天文生，轮司测候。
保章正专志天文之变，定其吉凶之占。
挈壶正知刻漏。
孔壶为漏，浮箭为刻，以考中星昏旦之次。
漏刻博士定时以漏，换时以牌，报更以鼓，警晨昏以钟鼓。
司晨佐之。明初，即置太史监，设太史令，通判太史监事，佥判太史监事，校事郎，五官正，灵台郎，保章正、副，挈壶正，掌历，管勾等官。
以刘基为太史令。
吴元年，改监为院，秩正三品。
洪武元年，征元太史张佑、张沂等十四人，改太史院为司天监，设监令一人，少监二人，监丞一人，主簿一人，主事一人，五官正五人，五官副五人，灵台郎二人，保章正二人，监候三人，司辰八人，漏刻博士六人。
又置回回司天监，设监令一人，少监二人，监丞二人。
征元回回司天监郑阿里等议历。
三年，改司天监为钦天监。
四年，诏监官职专司天，非特旨不得升调。
又定监官散官。
十四年，改钦天监为正五品，设令一人，丞一人，俱从品级授以文职散官。
二十二年，改令为监正，丞为监副。
三十一年，罢回回钦天监，以其历法隶本监。
明初，又置稽疑司，以掌卜筮，未几罢。
太医院。院使一人，院判二人。
其属，御医四人，生药库、惠民药局，各大使一人，副使一人。
太医院掌医疗之法。
凡医术十三科，医官、医生、医士，专科肄业：曰大方脉，曰小方脉，曰妇人，曰疮疡，曰针灸，曰眼，曰口齿，曰接骨，曰伤寒，曰咽喉，曰金镞，曰按摩，曰祝由。
凡医家子弟，择师而教之。
三年、五年一试、再试、三试，乃黜陟之。
凡药，辨其土宜，择其良楛，慎其条制而用之。
四方解纳药品，院官收贮生药库，时其燥湿，礼部委官一员稽察之。
诊视御脉，使、判、御医参看校同，会内臣就内局选药，连名封记药剂，具本开写药性、证治之法以奏。
烹调御药，院官与内臣监视。
每二剂合为一，候熟，分二器，一御医、内臣先尝，一进御。
仍置历簿，用内印钤记，细载年月缘由，以凭考察。
王府请医，本院奉旨遣官或医士往。
文武大臣及外国君长有疾，亦奉旨往视。
其治疗可否，皆具本覆奏。
外府州县置惠民药局。
边关卫所及人聚处，各设医生、医士或医官，俱由本院试遣。
岁终，会察其功过而殿最之，以凭黜陟。
太祖初，置医学提举司，设提举，同提举，副提举，医学教授，学正、官医、提领。
寻改为太医监，设少监，监丞。
吴元年，改监为院，设院使，秩正三品，同知，正四品，院判，正五品，典簿，正七品。
洪武三年，置惠民药局，府设提领，州县设官医。
凡军民之贫病者，给之医药。
六年，置御药局于内府，始设御医。
十四年，改太医院为正五品，设令一人，丞一人，吏目一人。
属官御医四人，俱如文职授散官。
二十二年，复改令为院使，丞为院判。
嘉靖十五年，改御药房为圣济殿，又设御药库，诏御医轮直供事。
上林苑监。左、右监正各一人，左、右监副各一人，左、右监丞各一人。
其属，典簿厅，典簿一人。
良牧、蕃育、林衡、嘉蔬四署，各典署一人，署丞一人，录事一人。
监正掌苑囿、园池、牧畜、树种之事。
凡禽兽、草木、蔬果，率其属督其养户、栽户，以时经理其养地、栽地而畜植之，以供祭祀、宾客、宫府之膳羞。
凡苑地，东至白河，西至西山，南至武清，北至居庸关，西南至浑河，并禁围猎。
良牧，牧牛羊豕，蕃育，育鹅鸭鸡，皆籍其牝牡之数，而课孳卵焉。
林衡，典果实、花木，嘉蔬，典莳艺瓜菜，皆计其町畦、树植之数，而以时苞进焉。
洪武二十五年，议开上林院，度地城南。
比图上，太祖谓有妨民业，遂止。
永乐五年，始置上林苑监，设良牧、蕃育、嘉蔬、林衡、川衡、冰鉴及典察左右前后十属署。
洪熙中，并为蕃育、嘉蔬二署。
宣德十年，始定四署。
正德间，增设监督内臣共九十九员。
嘉靖元年，裁汰八十员，革蕃育、嘉蔬二署典署，林衡、嘉蔬二署录事。
中、东、西、南、北五城兵马指挥司。
各指挥一人，副指挥四人，吏目一人。
指挥，巡捕盗贼，疏理街道沟渠及囚犯、火禁之事。
凡京城内外，各画境而分领之。
境内有游民、奸民则逮治。
若车驾亲郊，则率夫里供事。
明初，置兵马指挥司，设都指挥、副都指挥、知事。
后改设指挥使、副指挥使，各城门设兵马。
洪武元年，命在京兵马指挥司并管市司，每三日一次校勘街市斛斗、秤尺，稽考牙侩姓名，时其物价。
五年，又设兵马指挥司分司于中都。
十年，定京城及中都兵马指挥司秩俱正六品。
改为指挥、副指挥，职专京城巡捕等事，革知事。
二十三年，定设五城兵马指挥司，俱增设吏目。
建文中，改为兵马司，改指挥、副指挥为兵马、副兵马。
永乐元年复旧。
二年，设北京兵马指挥司。
嘉靖四十一年，诏巡视五城御史，每年终，将各城兵马指挥会本举劾。
隆庆间，御史赵可怀言： 五城兵马司官，宜取科贡正途，职检验死伤，理刑名盗贼，如两京知县。
不职者，巡城御史纠劾之。 
顺天府。府尹一人，府丞一人，治中一人，通判六人，推官一人，儒学教授一人，训导一人。
其属，经历司，经历一人，知事一人。
照磨所，照磨一人，检校一人。
所辖，宛平、大兴二县，各知县一人，县丞二人，主簿无定员，典史一人。
司狱司，司狱一人。
都税司，大使一人，副使一人。
宣课司，税课司，各大使一人。税课分司，各副使一人。
递军所、批验所，各大使一人。
府尹，掌京府之政令。
宣化和人，劝农问俗，均贡赋，节征徭，谨祭祀，阅实户口，纠治豪强，隐恤穷困，疏理狱讼，务知百姓之疾苦。
岁立春，迎春、进春，祭先农之神。
月朔望，早朝，奏老人坊厢听宣谕。
孟春、孟冬，率其僚属行乡饮酒礼。
凡勋戚家人文引，每三月一奏。
市易平其物价。
遇内官监征派物料，虽有印信、揭帖，必补牍面奏。
若天子耕耤，行三推礼，则奉青箱播种于后。
礼毕，率庶人终亩。
府丞，贰京府，兼领学校。
治中，参理府事，以佐尹丞。
通判，分理粮储、马政、军匠、薪炭、河渠、堤涂之事。
推官，理刑名，察属吏。
二县，职掌如外县，以近莅辇下，故品秩特优。
顺天府即旧北平府。
洪武二年置北平行省。
九年改为北平布政司，皆以北平为会府。
永乐初，改为顺天府。
十年，升为府尹，秩正三品，设官如应天府。
武学。京卫武学，教授一人，训导一人。卫武学，教授一人，训导二人或一人。
掌教京卫各卫幼官及应袭舍人与武生，以待科举、武举、会举，而听于兵部。
其无武学者，凡诸武生则隶儒学。建文四年始置京卫武学，设教授一人。
启忠等十斋，各训导二人。
永乐中罢，正统六年复设。
后渐置各卫武军，设官如儒学之制。
僧录司。左、右善世二人，左、右阐教二人，左右讲经二人，左、右觉义二人。
导录司。左、右正一二人，左、右演法二人，左、右至灵二人，左、右玄义二人。
神乐观提点一人，知观一人，龙虎山正一真人一人。
法官、赞教、掌书各二人。
阁皂山、三茅山各灵官一人，太和山提点一人。
僧、道录司掌天下僧道。
在外府州县有僧纲、道纪等司，分掌其事，俱选精通经典、戒行端洁者为之。
神乐观掌乐舞，以备大祀天地、神祇及宗庙、社稷之祭，隶太常寺，与道录司无统属。
洪武元年，立善世、玄教二院。
四年革。
五年，给僧道度牒。
十一年，建神乐观于郊祀坛西，设提点、知观。十五年，始置僧录司、道录司。
僧凡三等：曰禅，曰讲，曰教。
道凡二等：曰全真，曰正一。
设官不给俸，隶礼部。
二十四年，清理释、道二教，限僧三年一度给牒。
凡各府州县寺观，但存宽大者一所，并居之。
凡僧道，府不得过四十人，州三十人，县二十人。
民年非四十以上、女年非五十以上者，不得出家。
二十八年，令天下僧道赴京考试给牒，不通经典者黜之。
其后，释氏有法王、佛子、大国师等封号，道士有大真人、高士，高士等封号，赐银印蟒玉，加太常卿、礼部尚书及宫保衔，至有封伯爵者，皆一时宠幸，非制也。
教坊司。奉銮一人，左、右韶舞各一人，左、右司乐各一人，掌乐舞承应。
以乐户充之，隶礼部。
宦官。十二监。
司礼监，内官监，御用监，司设监，御马监，神宫监，尚膳监，尚宝监，印绶监，直殿监，尚衣监，都知监。
四司。
惜薪司，钟鼓司，宝钞司，混堂司。八局。
兵仗局，银作局，浣衣局，巾帽局，针工局，内织染局，酒醋面局，司苑局。
东宫春和门，后门，左、右门，皇城、京城内外诸门，提督东厂，提督西厂，提督京营，文书房，礼仪房，中书房，御前近侍，南京守备，天寿山守备，湖广承天府守备，织造，镇守，镇守太监始于洪熙，遍设于正统，凡各省各镇无不有镇守太监，至嘉靖八年后始革。
市舶，监督仓场，诸陵神宫监，其外之监军、采办、粮税、矿关等使，不常设者，不可胜纪也。
初，吴元年置内史监，设监令，丞，正五品，奉御，内史，典簿。
皇门官设皇门使，副。
后改置内使监、御用监，各设令一人，丞二人，奉御，典簿。
皇门官门正，副，春宫门官正，副，御马司司正，副，尚宝兼守殿、尚冠、尚衣、尚佩、尚履、尚药、纪事等奉御。
洪武二年，定置内使监奉御六十人，尚宝一人，尚冠七人，尚衣十人，尚佩九人，尚药七人，纪事二人，执膳四人，司脯二人，司香四人，太庙司香四人，涓洁二人。
置尚酒、尚醋、尚面、尚染四局，局设正一人，副二人。
置御马、御用二司，司设正一人，副二人。
内府库设大使一人，副使二人。
内仓监设令一人，丞二人。
及置东宫典玺、典翰、典膳、典服、典药、典乘兵六局，局设局郎一人，丞一人。
又置门官，午门等十三门，各设门正一人，副一人。
东宫门官，春和门等四门，各设门正一人，副一人。
三年，置王府承奉司。
改内使监、御用监，秩皆从三品，皇门官秩从四品。
四年，复悉差其品秩，授以散官。
又考前代纠劾内官之法，置内正司，设司正一人，司副一人，专纠内官失仪及不法者。
旋改为典礼司，又改为典礼纪察司，升其品秩。
十年，置神宫内使监，设监令，丞，司香奉御，典簿。
天地坛、神坛各祠祭署，设署令，丞，司香奉御。
甲、乙、丙、丁、戊五库，各设大使，副使，及皇城门官端门等十六门，各设门正，副，十二年，更置尚衣、尚冠、尚履三监，针工、皮作、巾帽三局。
改尚佩局为尚佩监。
十六年，置内府宝钞广源、广惠二库，职掌出纳楮币，入则广源库掌之，出则广惠库掌之。十七年，更定内官诸监、库、局品职。
内官监，设令一人，丞二人，典簿一人。
神宫监，设令一人，丞一人，奉御一人，尚宝监，设令一人，丞一人。
尚衣监，设令一人，丞一人。奉御四人。
尚膳监，设令一人，丞一人。
司设监，设令一人，丞一人，奉御四人，司礼监，设令一人，丞一人，御马监，设令一人，丞一人，直殿监，设令一人，丞四人，小内使十五人。
宫门承制，设奉御五人。
宫门守门官，设门正一人，副四人。
内承运库，设大使一人，副使二人。
司钥库，设大使一人，副使四人。
巾帽局，设大使一人，副使一人，针工局，设大使一人，副使一人，织染局，设大使一人，副使一人。
颜料局，设大使一人。
司苑局，设大使一人。
司牧局，设大使一人。
皆于内官内选用。
二十八年，重定内官监、司、库、局与诸门官，并东宫六局、王府承奉等官职秩。
凡内官监十一：曰神宫监，曰尚宝监，曰孝陵神宫监，曰尚膳监，曰尚衣监，曰司设监，曰内官监，曰司礼监，曰御马监，曰印绶监，曰直殿监，皆设太监一人，左、右少监各一人，左、右监丞各一人，典簿一人，又设长随、奉御。
各门官七：午门、东华门、西华门、玄武门、奉天门、左顺门、右顺门，皆设门正一人，门副一人。
司二：曰钟鼓司，曰惜薪司，皆设司正一人，左、右司副各一人。
局库九：曰兵仗局，曰内织染局，曰针工局，曰巾帽局，曰司苑局，曰酒醋面局，曰内承运库，曰司钥库，曰内府供用库。
每局库皆设大使一人，左、右副使各一人。
东宫典玺、典药、典膳、典服、典兵、典乘六局，各设局郎一人，局丞二人，惟典玺局增设纪事、奉御。
亲王府承奉司设承奉正，承奉副。
所三：曰典宝所，设典宝正一人，副一人。
曰典膳所，设典膳正一人，副一人。
曰典服所，设典服正一人，副一人。
门官，设门正一人，门副一人。
又设内使十人，各公主位下设中使司，司正、司副各一人。
三十年，置都知监，设太监一人，左、右少监各一人，左、右监丞各一人，典簿一人。
又置银作局，设大使一人，副使一人。
太祖尝谓侍臣曰： 朕观《周礼》，奄寺不及百人。
后世至逾数千，因用阶乱。
此曹止可供洒扫，给使令，非别有委任，毋令过多。 
又言： 此曹善者千百中不一二，恶者常千百。
若用为耳目，即耳目蔽；用为心腹，即心腹病。
驭之之道，在使之畏法，不可使有功。
畏法则检束，有功则骄恣。 
有内侍事帝最久，微言及政事，立斥之，终其身不召。
因定制，内侍毋许识字。
洪武十七年铸铁牌，文曰： 内臣不得干预政事，犯者斩 ，置宫门中。
又敕诸司毋得与内官监文移往来。
然二十五年命聂庆童往河州敕谕茶马，中官奉使行事已自此始。
成祖亦尝云： 朕一遵太祖训，无御宝文书，即一军一民，中官不得擅调发。 
有私役应天工匠者，立命锦衣逮治。
顾中官四出，实始永乐时。
元年，李兴等赍敕劳暹罗国王，此奉使外国之始也。
三年，命郑和等率兵二万，行赏西洋古里、满剌诸国，此将兵之始也。
八年，敕王安等监都督谭青等军，马靖巡视甘肃，此监军、巡视之始也。
及洪熙元年，以郑和领下番官军守备南京，遂相沿不改。
敕王安镇守甘肃，而各省镇皆设镇守矣。
宣德四年，特设内书堂，命大学士陈山专授小内使书，而太祖不许识字读书之制，由此而废。
赐王瑾、金英印记，则与诸密勿大臣同。
赐金英、范弘等免死诏，则又无异勋臣之铁券也。
英之王振，宪之汪直，武之刘瑾，熹之魏忠贤，太阿倒握，威福下移。
神宗矿税之使，无一方不罹厥害。
其他怙势薰灼，不可胜纪。
而荫弟、荫侄、封伯、封公，则挠官制之大者。
庄烈帝初翦大憝，中外颂圣。
既而镇守、出征、督饷、坐营等事，无一不命中官为之，而明亦遂亡矣。
女官。
六局。
尚宫局，领司四：司记，司言，司簿，司闱。
尚仪局，领司四：司籍，司乐，司宾，司赞，彤史。
尚服局，领司四：司宝，司衣，司饰，司仗，尚食局，领司四：司膳，司酝，司药，司饎。
尚寝局，领司四：司设，司舆，司苑，司灯。
尚功局，领司四：司制，司珍，司彩，司计，宫正司。
