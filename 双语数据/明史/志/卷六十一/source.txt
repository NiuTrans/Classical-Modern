◎河渠三
○运河上
明成祖肇建北京，转漕东南，水陆兼輓，仍元人之旧，参用海运。
逮会通河开，海陆并罢。
南极江口，北尽大通桥，运道三千馀里。
综而计之，自昌平神山泉诸水，汇贯都城，过大通桥，东至通州入白河者，大通河也。
自通州而南至直沽，会卫河入海者，白河也。
自临清而北至直沽，会白河入海者，卫水也。
自汶上南旺分流，北经张秋至临清，会卫河，南至济宁天井闸，会泗、沂、洸三水者，汶水也。
自济宁出天井闸，与汶合流，至南阳新河，旧出茶城，会黄、沁后出夏镇，循泇河达直口，入黄济运者，泗、洸、小沂河及山东泉水也。
自茶城秦沟，南历徐、吕，浮邳，会大沂河，至清河县入淮后，从直河口抵清口者，黄河水也。
自清口而南，至於瓜、仪者，淮、扬诸湖水也。
过此则长江矣。
长江以南，则松、苏、浙江运道也。
淮、扬至京口以南之河，通谓之转运河，而由瓜、仪达淮安者，又谓之南河，由黄河达丰、沛曰中河，由山东达天津曰北河，由天津达张家湾曰通济河，而总名曰漕河。
其逾京师而东若蓟州，西北若昌平，皆尝有河通，转漕饷军。
漕河之别，曰白漕、卫漕、闸漕、河漕、湖漕、江漕、浙漕。
因地为号，流俗所通称也。
淮、扬诸水所汇，徐、兖河流所经，疏瀹决排，繄人力是系，故闸、河、湖於转漕尤急。
闸漕者，即会通河。
北至临清，与卫河会，南出茶城口，与黄河会，资汶、洸、泗水及山东泉源。
泉源之派有五。
曰分水者，汶水派也，泉百四十有五。
曰天井者，济河派也，泉九十有六。
曰鲁桥者，泗河派也，泉二十有六。
曰沙河者，新河派也，二十有八。
曰邳州者，沂河派也，泉十有六。
诸泉所汇为湖，其浸十五。
曰南旺，东西二湖，周百五十馀里，运渠贯其中。
北曰马蹋，南曰蜀山，曰苏鲁。
又南曰马场。
又南八十里曰南阳，亦曰独山，周七十馀里。
北曰安山，周八十三里。
南曰大、小昭阳，大湖袤十八里，小湖杀三之一，周八十馀里。
由马家桥留城闸而南，曰武家，曰赤山，曰微山，曰吕孟，曰张王诸湖，连注八十里，引薛河由地浜沟出，会於赤龙潭，并趋茶城。
自南旺分水北至临清三百里，地降九十尺，为闸二十有一；南至镇口三百九十里，地降百十有六尺，为闸二十有七。
其外又有积水、进水、减水、平水之闸五十有四。
又为坝二十有一，所以防运河之泄，佐闸以为用者也。
其后开泇河二百六十里，为闸十一，为坝四。
运舟不出镇口，与黄河会於董沟。
河漕者，即黄河。
上自茶城与会通河会，下至清口与淮河会。
其道有三：中路曰浊河，北路曰银河，南路曰符离河。
南近陵，北近运，惟中路去陵远，於运有济。
而河流迁徙不常，上流苦溃，下流苦淤。
运道自南而北，出清口，经桃、宿，溯二洪，入镇口，陟险五百馀里。
自二洪以上，河与漕不相涉也。
至泇河开而二洪避，董沟辟而直河淤，运道之资河者二百六十里而止，董沟以上，河又无病於漕也。
湖漕者，由淮安抵扬州三百七十里，地卑积水，汇为泽国。
山阳则有管家、射阳，宝应则有白马、汜光，高邮则有石臼、甓社、武安、邵伯诸湖。
仰受上流之水，傍接诸山之源，巨浸连亘，由五塘以达於江。
虑淮东侵，筑高家堰拒其上流，筑王简、张福二堤御其分泄。
虑淮侵而漕败，开淮安永济、高邮康济、宝应弘济三月河以通舟。
至扬子湾东，则分二道：一由仪真通江口，以漕上江湖广、江西；一由瓜洲通西江嘴，以漕下江两浙。
本非河道，专取诸湖之水，故曰湖漕。
太祖初起大军北伐，开蹋场口、耐牢坡，通漕以饷梁、晋。
定都应天，运道通利：江西、湖广之粟，浮江直下；浙西、吴中之粟，由转运河；凤、泗之粟，浮淮；河南、山东之粟，下黄河。
尝由开封运粟，溯河达渭，以给陕西，用海运以饷辽卒，有事於西北者甚鲜。
淮、扬之间，筑高邮湖堤二十馀里，开宝应倚湖直渠四十里，筑堤护之。
他小修筑，无大利害也。
永乐四年，成祖命平江伯陈瑄督转运，一仍由海，而一则浮淮入河，至阳武，陆挽百七十里抵卫辉，浮於卫，所谓陆海兼运者也。
海运多险，陆挽亦艰。
九年二月乃用济宁州同知潘叔正言，命尚书宋礼、侍郎金纯、都督周长浚会通河。
会通河者，元转漕故道也，元末已废不用。
洪武二十四年，河决原武，漫安山湖而东，会通尽淤，至是复之。
由济宁至临清三百八十五里，引汶、泗入其中。
泗出泗水陪尾山，四泉并发，西流至兖州城东，合於沂。
汶河有二：小汶河出新泰宫山下；大汶河出泰安仙台岭南，又出莱芜原山阴及寨子村。俱至静丰镇合流，饶徂徕山阳，而小汶河来会。
经宁阳北堈城，西南流百馀里，至汶上。
其支流曰洸河，出堈城西南，流三十里，会宁阳诸泉，经济宁东，与泗合。
元初，毕辅国始於堈城左汶水阴作斗门，导汶入洸。
至元中，又分流北入济，由寿张至临清，通漳、御入海。
南旺者，南北之脊也。
自左而南，距济宁九十里，合沂、泗以济；自右而北，距临清三百馀里，无他水，独赖汶。
礼用汶上老人白英策，筑坝东平之戴村，遏汶使无入洸，而尽出南旺，南北置闸三十八。
又开新河，自汶上袁家口左徙五十里至寿张之沙湾，以接旧河。
其秋，礼还，又请疏东平东境沙河淤沙三里，筑堰障之，合马常泊之流入会通济运。
又於汶上、东平、济宁、沛县并湖地设水柜、陡门。
在漕河西者曰水柜，东者曰陡门，柜以蓄泉，门以泄涨。
纯复浚贾鲁河故道，引黄水至塌场口会汶，经徐、吕入淮。
运道以定。
其后宣宗时，尝发军民十二万，浚济宁以北自长沟至枣林闸百二十里，置闸诸浅，浚湖塘以引山泉。
正统时，浚滕、沛淤河，又於济宁、胜三州县疏泉置闸，易金口堰土坝为石，蓄水以资会通。
景帝时，增置济宁抵临清减水闸。
天顺时，拓临清旧闸，移五十丈。
宪宗时，筑汶上、济宁决堤百馀里，增南旺上、下及安山三闸。
命工部侍郎杜谦勘治汶、泗、洸诸泉。
武宗时，增置汶上袁家口及寺前铺石闸，浚南旺淤八十里，而闸漕之治详。
惟河决则挟漕而去，为大害。
陈瑄之督运也，於湖广、江西造平底浅般三千艘。
二省及江、浙之米皆由江以入，至淮安新城，盘五坝过淮。
仁、义二坝在东门外东北，礼、智、信三坝在西门外西北，皆自城南引水抵坝口，其外即淮河。
清江浦者，直淮城西，永乐二年尝一修闸。
其口淤塞，则漕船由二坝，官民商船由三坝入淮，輓输甚劳苦。
瑄访之故老，言： 淮城西管家湖西北，距淮河鸭陈口仅二十里，与清江口相值，宜凿为河，引湖水通漕，宋乔维岳所开沙河旧渠也。 
瑄乃凿清江浦，导水由管家湖入鸭陈口达淮。
十三年五月，工成。
缘西湖筑堤亘十里以引舟。
淮口置四闸，曰移风、清江、福兴、新庄。
以时启闭，严其禁。
并浚仪真、瓜洲河以通江湖，凿吕梁、百步二洪石以平水势，开泰州白塔河以达大江。
筑高邮河堤，堤内凿渠四十里。
久之，复置吕梁石闸，并筑宝应、汜光、白马诸湖堤，堤皆置涵洞，互相灌注。
是时淮上、徐州、济宁、临清、德州皆建仓转输。
滨河置舍五百六十八所，舍置浅夫。
水涩舟胶，俾之导行。
增置浅船三千馀艘。
设徐、沛、沽头、金沟、山东、谷亭、鲁桥等闸。
自是漕运直达通州，而海陆运俱废。
宣德六年用御史白圭言，浚金龙口，引河水达徐州以便漕。
末年至英宗初再浚，并及凤池口水，徐、吕二洪，西小河，而会通安流，自永、宣至正统间凡数十载。
至十三年，河决荥阳，东冲张秋，溃沙湾，运道始坏。
命廷臣塞之。
景泰三年五月，堤工乃完。
未匝月而北马头复决，掣漕流以东。
清河训导唐学成言： 河决沙湾，临清告涸。
地卑堤薄，黄河势急，故甫完堤而复决也。
临清至沙湾十二闸，有水之日，其势甚陡。
请於临清以南浚月河通舟，直抵沙湾，不复由闸，则水势缓而漕运通矣。 
帝即命学成与山东巡抚洪英相度。
工部侍郎赵荣则言： 沙湾抵张秋岸薄，故数决。
请於决处置减水石坝，使东入盐河，则运河之水可蓄。
然后厚堤岸，填决口，庶无后患。 
明年四月，决口方毕工，而减水坝及南分水墩先败，已，复尽冲墩岸桥梁，决北马头，掣漕水入盐河，运舟悉阻。
教谕彭埙请立闸以制水势，开河以分上流。
御史练纲上其策。
诏下尚书石璞。
璞乃凿河三里，以避决口，上下与运河通。
是岁，漕舟不前者，命漕运总兵官徐恭姑输东昌、济宁仓。
及明年，运河胶浅如故。
恭与都御史王竑言： 漕舟蚁聚临清上下，请亟敕都御史徐有贞筑塞沙湾决河。 
有贞不可，而献上三策，请置水闸，开分水河，挑运河。
六年三月，诏群臣集议方略。
工部尚书江渊等请用官军五万以浚运。
有贞恐役军费重，请复陈瑄旧制，置捞浅夫，用沿河州县民，免其役。
五月，浚漕工竣。
七月，沙湾决口工亦竣，会通复安。
都御史陈泰一浚淮、扬漕河，筑口置坝。
黄河尝灌新庄闸至清江浦三十馀里，淤浅阻漕，稍稍浚治，即复其旧。
英宗初，命官督漕，分济宁南北为二，侍郎郑辰治其南，副都御史贾谅治其北。
成化七年，又因廷议，分漕河沛县以南、德州以北及山东为三道，各委曹郎及监司专理，且请简风力大臣总理其事。
始命侍郎王恕为总河。
二十一年敕工部侍郎杜谦浚运道，自通州至淮、扬，会山东、河南抚按相度经理。
弘治二年，河复决张秋，冲会通河，命户部侍郎白昂相治。
昂奏金龙口决口已淤，河并为一大支，由祥符合沁下徐州而去。
其间河道浅隘，宜於所经七县，筑堤岸以卫张秋。
下工部议，从其请。
昂又以漕船经高邮甓社湖多溺，请於堤东开複河西四十里以通舟。
越四年，河复决数道入运河，坏张秋东堤，夺汶水入海，漕流绝。
时工部侍郎陈政总理河道，集夫十五万，治未效而卒。
六年春，副都御史刘大夏奉敕往治决河。
夏半，漕舟鳞集，乃先自决口西岸凿月河以通漕。
经营二年，张秋决口就塞，复筑黄陵冈上流。
於是河复南下，运道无阻。
乃改张秋曰安平镇，建庙赐额曰显惠神祠，命大学士王鏊纪其事，勒於石。
而白昂所开高邮複河亦成，赐名康济，其西岸以石甃之。
又甃高邮堤，自杭家闸至张家镇凡三十里。
高邮堤者，洪武时所筑也。
陈瑄因旧增筑，延及宝应，土人相沿谓之老堤。
正统三年易土以石。
成化时，遣官筑重堤於高邮、邵伯、宝应、白马四湖老堤之东。
而王恕为总河，修淮安以南诸决堤，且浚淮、扬漕河。
重湖壖民盗决溉田之罚，造闸〈石达〉以储湖水。
及大夏塞张秋，而昂又开康济，漕河上下无大患者二十馀年。
十六年，巡抚徐源言： 济宁地最高，必引上源洸水以济，其口在堈城石濑之上。
元时治闸作堰，使水尽入南旺，分济南北运。
成化间，易土以石。
夫土堰之利，水小则遏以入洮，水大则闭闸以防沙壅，听其漫堰西流。
自石堰成，水遂横溢，石堰既坏，民田亦冲。
洸河沙塞，虽有闸门，压不能启。
乞毁石复土，疏洸口壅塞以至济宁，而筑堈城迤西春城口子决岸。 
帝命侍郎李遂往勘，言： 堈城石堰，一可遏淤沙，不为南旺湖之害，一可杀水势，不虑戴村坝之冲，不宜毁。
近堰积沙，宜浚。
堈城稍东有元时旧闸，引洸水入济宁，下接徐、吕漕河。
东平州戴村，则汶水入海故道也。
自永乐初，横筑一坝，遏汶入南旺湖，漕河始通。
今自分水龙王庙至天井闸九十里，水高三丈有奇，若洸河更浚而深，则汶流尽向济宁而南，临清河道必涸。
洸口不可浚。
堈城口至柳泉九十里，无关运道，可弗事。
柳泉至济宁，汶、泗诸水会流处，宜疏者二十馀里。
春城口，外障汶水，内防民田，堤卑岸薄，宜与戴村坝并修筑。 
从之。
正德四年十月，河决沛县飞云桥，入运。
寻塞。
世宗之初，河数坏漕。
嘉靖六年，光禄少卿黄绾论泉源之利，言： 漕河泉源皆发山东南旺、马场、樊村、安山诸湖。
泉水所钟，亟宜修浚，且引他泉并蓄，则漕不竭。
南旺、马场堤外孙村地洼，若潴为湖，改作漕道，尤可免济宁高原浅涩之苦。 
帝命总河侍郎章拯议。
而拯以黄水入运，运船阻沛上，方为御史吴仲所劾。
拯言： 河塞难遽通，惟金沟口迤北新冲一渠可令运船由此入昭阳湖，出沙河板桥。
其先阻浅者，则西历鸡冢寺，出庙道北口通行。
下部并议，未决。
给事中张嵩言： 昭阳湖地庳，河势高，引河灌湖，必致弥漫，使湖道复阻。
请罢拯，别推大臣。 
部议如嵩言。
拯再疏自劾，乞罢，不许。
卒引运船道湖中。
其冬，诏拯还京别叙，而命择大臣督理。
诸大臣多进治河议。
詹事霍韬谓： 前议役山东、河南丁夫数万，疏浚淤沙以通运。
然沙随水下，旋浚旋淤。
今运舟由昭阳湖入鸡鸣台至沙河，迂回不过百里。
若沿湖筑堤，浚为小河，河口为闸，以待蓄泄，水溢可避风涛，水涸易为疏浚。三月而土堤成，一年而石堤成，用力少，取效速。
黄河愈溢，运道愈利，较之役丁夫以浚淤土，劳逸大不侔也。 
尚书李承勋谓： 於昭阳湖左别开一河，引诸泉为运道，自留城沙河为尤便。 
与都御史胡世宁议合。
七年正月，总河都御史盛应期奏如世宁策，请於昭阳湖东凿新河，自汪家口南出留城口，长百四十里，刻期六月毕工。
工未半，而应期罢去，役遂已。
其后三十年，朱衡始循其遗迹，浚而成之。
是年冬，总河侍郎潘希会加筑济、沛间东西两堤，以拒黄河。
十九年七月，河决野鸡冈，二洪涸。
督理河漕侍郎王以旂请浚山东诸泉以济运，且筑长堤聚水，如闸河制。
遂清旧泉百七十八，开新泉三十一。
以旂复奏四事。
一请以诸泉分隶守土官兼理其事，毋使堙塞。
一请於境山镇、徐、吕二洪之下，各建石闸，蓄水数尺以行舟，旁留月河以泄暴汛；筑四木闸於武家沟、小河口、石城、匙头湾，而置方船於沙坊等浅，以备捞浚。
一言漕河两岸有南旺、安山、马场、昭阳四湖，名为水柜，所以汇诸泉济漕河也。
豪强侵占，蓄水不多，而昭阳一湖淤成高地，大非国初设湖初意。
宜委官清理，添置闸、坝、斗门，培筑堤岸，多开沟渠，浚深河底，以复四柜。
一言黄河南徙，旧闸口俱塞，惟孙继一口独存。
导河出徐州小浮桥，下徐、吕二洪，此济运之大者。
请於孙继口多开一沟，及时疏瀹，庶二洪得济。
帝可其奏，而以管泉专责之部曹。
徐、吕二洪者，河漕咽喉也。
自陈瑄凿石疏渠，正统初，复浚洪西小河。
漕运参将汤节又以洪迅败舟，於上流筑堰，逼水归月河，河南建闸以蓄水势。
成化四年，管河主簿郭升以大石筑两堤，锢以铁锭，凿外洪败船恶石三百，而平筑里洪堤岸，又甃石岸东西四百馀丈。
十六年增甃吕梁洪石堤、石坝二百馀丈，以资牵挽。
及是建闸，行者益便之。
四十四年七月，河大决沛县，漫昭阳湖，由沙河至二洪，浩渺无际，运道淤塞百馀里。
督理河漕尚书朱衡循览盛应期所凿新河遗迹，请开南阳、留城上下。
总河都御史潘季驯不可。
衡言： 是河直秦沟，有所束隘。
伏秋黄水盛，昭阳受之，不为壑也。 
乃决计开浚，身自督工，重惩不用命者。
给事中郑钦劾衡故兴难成之役，虐民幸功。
朝廷遣官勘新旧河孰利。
给事中何起鸣勘河还，言： 旧河难复有五，而新河之难成者亦有三。
顾新河多旧堤高阜，黄水难侵，睃而通之，运道必利。
所谓三难者，一以夏村迤北地高，恐难接水，然地势高低，大约不过二丈，一视水平加深，何患水浅。
一以三河口积沙深厚，水势湍急，不无阻塞，然建坝拦截，岁一挑浚之，何患沙壅。
一以马家桥筑堤，微山取土不便，又恐水口投埽，势必不坚，然使委任得人，培筑高厚，无必不可措力之理。
开新河便。 
下廷臣集议，言新河已有次第，不可止。
况百中桥至留城白洋浅，出境山，疏浚补筑，亦不全弃旧河，群议俱合。
帝意乃决。
时大雨，黄水骤发，决马家桥，坏新筑东西二堤。
给事中王元春、御史黄襄皆劾衡欺误，起鸣亦变其说。
会衡奏新旧河百九十四里俱已流通，漕船至南阳出口无滞。
诏留衡与季驯详议开上源、筑长堤之便。
隆庆元年正月，衡请罢上源议，惟开广秦沟，坚筑南长堤。
五月，新河成，西去旧河三十里。
旧河自留城以北，经谢沟、下沽头、中沽头、金沟四闸，过沛县，又经庙道口、湖陵城、孟阳、八里湾、谷亭五闸，而至南阳闸。
新河自留城而北，经马家桥、西柳庄、满家桥、夏镇、杨庄、硃梅、利建七闸，至南阳闸合旧河，凡百四十里有奇。
又引鲇鱼诸泉及薛河、沙河注其中，而设坝於三河之口，筑马家桥堤，遏黄水入秦沟，运道乃大通。
未几，鲇鱼口山水暴决，没漕艘。
帝从衡请，自东邵开支河三道以分泄之，又开支河於东邵之上，历东沧桥以达百中桥，凿豸里沟诸处为渠，使水入赤山湖，由之以归吕孟湖，下境山而去。
衡召入为工部尚书，都御史翁大立代，上言： 漕河资泉水，而地形东高西下，非湖潴之则涸，故漕河以东皆有柜；非湖泄之则溃，故漕河以西皆有壑。
黄流逆奔，则以昭阳湖为散漫之区；山水东突，则以南阳湖为潴蓄之地。
宜由回回墓开通以达鸿沟，令谷亭、湖陵之水皆入昭阳湖，即浚鸿沟废渠，引昭阳湖水沿渠东出留城。
其湖地退滩者，又可得田数千顷。 
大立又言： 薛河水湍悍，今尽注赤山湖，入微山湖以达吕孟湖，此尚书衡成绩也。
惟吕孟之南为邵家岭，黄流填淤，地形高仰，秋水时至，翕纳者小，浸淫平野，夺民田之利。
微山之西为马家桥，比草创一堤以开运道，土未及坚而时为积水所撼，以寻丈之址，二流夹攻，虑有倾圮。
宜凿邵家岭，令水由地浜沟出境山以入漕河，则湖地可耕，河堤不溃。
更於马家桥建减水闸，视旱涝为启闭，乃通漕长策也。 
并从之。
三年七月，河决沛县，茶城淤塞，粮艘二千馀皆阻邳州。
大立言： 臣按行徐州，循子房山，过梁山，至境山，入地浜沟，直趋马家桥，上下八十里间，可别开一河以漕。 
即所谓泇河也。
请集廷议，上即命行之。
未几，黄落漕通，前议遂寝。
时淮水涨溢，自清河至淮安城西淤三十馀里，决礼、信二坝出海，宝应湖堤多坏。
山东诸水从直河出邳州。
大立以闻。
其冬，自淮安板闸至清河西湖嘴开浚垂成，而里口复塞。
督漕侍郎赵孔昭言： 清江一带黄河五十里，宜筑堰以防河溢；淮河高良涧一带七十馀里，宜筑堰以防淮涨。 
帝令亟浚里口，与大立商筑堰事宜，并议海口筑塞及宝应月河二事。
四年六月，淮河及鸿沟境山疏浚工竣。
大立方奏闻，诸水忽骤溢，决仲家浅，与黄河合，茶城复淤。
未几，自泰山庙至七里沟，淮河淤十馀里，其水从朱家沟旁出，至清河县河南镇以合於黄河。
大立请开新庄闸以通回船，兼浚古睢河，泄二洪水，且分河自鱼沟下草湾，保南北运道。
帝命新任总河都御史潘季驯区画。
顷之，河大决邳州，睢宁运道淤百馀里。
大立请开泇口、萧县二河。
会季驯筑塞诸决，河水归正流，漕船获通。
大立、孔昭皆以迟误漕粮削籍，开泇之议不果行。
五年四月，河复决邳州王家口，自双沟而下，南北决口十馀，损漕船运军千计，没粮四十万馀石，而匙头湾以下八十里皆淤。
於是胶、莱海运之议纷起。
会季驯奏邳河功成。帝以漕运迟，遣给事中雒遵往勘。
总漕陈炌及季驯俱罢官。
六年，从雒遵言，修筑茶城至清河长堤五百五十里，三里一铺，铺十夫，设官画地而守。又接筑茶城至开封两岸堤。
从朱衡言，缮丰、沛大黄堤。
衡又言： 漕河起仪真讫张家湾二千八百馀里，河势凡四段，各不相同。
清江浦以南，临清以北，皆远隔黄河，不烦用力。
惟茶城至临清，则闸诸泉为河，与黄相近。
清河至茶城，则黄河即运河也。
茶城以北，当防黄河之决而入；茶城以南，当防黄河之决而出。
防黄河即所以保运河，故自茶城至邳、迁，高筑两堤，宿迁至清河，尽塞缺口，盖以防黄水之出，则正河必淤，昨岁徐、邳之患是也。
自茶城秦沟口至丰、沛、曹、单，创筑增筑以接缕水旧堤，盖以防黄水之入，则正河必决，往年曹、沛之患是也。
二处告竣，故河深水束，无旁决中溃之虞。
氵市县之窑子头至秦沟口，应筑堤七十里，接古北堤。
徐、邳之间，堤逼河身，宜於新堤外别筑遥堤。 
诏如其议，以命总河侍郎万恭。
万历元年，恭言： 祖宗时造浅船近万，非不知满载省舟之便，以闸河流浅，故不敢过四百石也。
其制底平、仓浅，底平则入水不深，仓浅则负载不满。
又限浅船用水不得过六拏，伸大指与食指相距为一拏，六拏不过三尺许，明受水浅也。
今不务遵行，而竞雇船搭运。
雇船有三害，搭运有五害，皆病河道。
请悉遵旧制。 
从之。
恭又请复淮南平水诸闸，上言： 高、宝诸湖周遭数百里，西受天长七十馀河，徒恃百里长堤，若障之使无疏泄，是溃堤也。
以故祖宗之法，偏置数十小闸於长堤之间，又为令曰： 但许深湖，不许高堤 ，故设浅船浅夫取湖之淤以厚堤。
夫闸多则水易落而堤坚，浚勤则湖愈深而堤厚，意至深远也。
比年畏修闸之劳，每坏一闸即堙一闸，岁月既久，诸闸尽堙，而长堤为死障矣。
畏浚浅之苦，每湖浅一尺则加堤一尺，岁月既久，湖水捧起，而高、宝为盂城矣。
且湖漕勿堤与无漕同，湖堤勿闸与无堤同。
陈瑄大置减水闸数十，湖水溢则泻以利堤，水落则闭以利漕，最为完计。
积久而减水故迹不可复得，湖且沉堤。
请复建平水闸，闸欲密，密则水疏，无涨懑患；闸欲狭，狭则势缓，无啮决虞。 
尚书衡覆奏如其请。
於是仪直、江都、高邮、宝应、山阳设闸二十三，浚浅凡五十一处，各设捞浅船二，浅夫十。
恭又言： 清江浦河六十里，陈瑄浚至天妃祠东，注於黄河。
运艘出天妃口入黄穿清特半饷耳。
后黄涨，逆注入口，清遂多淤。
议者不制天妃口而遽塞之，令淮水勿与黄值。
开新河以接淮河，曰 接清流勿接浊流，可不淤也 。
不知黄河非安流之水，伏秋盛发，则西拥淮流数十里，并灌新开河。
彼天妃口，一黄水之淤耳。
今淮、黄会於新闸开河口，是二淤也。
防一淤，生二淤，又生淮、黄交会之浅。
岁役丁夫千百，浚治方毕，水过复合。
又使运艘迂八里浅滞而始达於清河，孰与出天妃口者之便且利？
请建天妃闸，俾漕船直达清河。
运尽而黄水盛发，则闭闸绝黄，水落则启天妃闸以利商船。
新河口勿浚可也。 。
乃建天妃庙口石闸。
恭又言： 由黄河入闸河为茶城，出临清板闸七百馀里，旧有七十二浅。
自创开新河，汶流平衍，地势高下不甚相悬，七十浅悉为通渠。
惟茶、黄交会间，运盛之时，正值黄河水落之候，高下不相接，是以有茶城黄家闸之浅，连年患之。
祖宗时，尝建境山闸，自新河水平，闸没泥淖且丈馀。其闸上距黄家闸二十里，下接茶城十里，因故基累石为之，可留黄家闸外二十里之上流，接茶城内十里之下流，且挟二十里水势，冲十里之狭流，蔑不胜矣。 
乃复境山旧闸。
恭建三议，尚书衡覆行之，为运道永利。
而是时，茶城岁淤，恭方报正河安流，回空船速出。
给事中朱南雍以回空多阻，劾恭隐蔽溺职。
帝切责恭，罢去。
三年二月，总河都御史傅希挚请开泇河以避黄险，不果行。
希挚又请浚梁山以下，与茶城互用，淤旧则通新而挑旧，淤新则通旧而挑新，筑坝断流，常通其一以备不虞。
诏从所请。
工未成，而河决崔镇，淮决高家堰，高邮湖决清水潭、丁志等口，淮城几没。
知府邵元哲开菊花潭，以泄淮安、高、宝三城之水，东方刍米少通。
明年春，督漕侍郎张翀以筑清水潭堤工钜不克就，欲令粮船暂由圈子田以行。
巡按御史陈功不可。
河漕侍郎吴桂芳言： 高邮湖老堤，陈瑄所建。
后白昂开月河，距湖数里，中为土堤，东为石堤，首尾建闸，名为康济河。
其中堤之西，老堤之东，民田数万亩，所谓圈子田也。
河湖相去太远，老堤缺坏不修，遂至水入圈田，又成一湖。
而中堤溃坏，东堤独受数百里湖涛，清水潭之决，势所必至。
宜遵弘治间王恕之议，就老堤为月河，但修东西二堤，费省而工易举。 
帝命如所请行之。
是年，元哲修筑淮安长堤，又疏盐城石〈石达〉口下流入海。
五年二月，高邮石堤将成，桂芳请傍老堤十数丈开挑月河。
因言： 白昂康济月河去老堤太远，人心狃月河之安，忘老堤外捍之力。
年复一年，不加省视，老、中二堤俱坏，而东堤不能独存。
今河与老堤近，则易於管摄。 
御史陈世宝论江北河道，请於宝应湖堤补石堤以固其外，而於石堤之东复筑一堤，以通月河，漕舟行其中。
并议行。
其冬，高邮湖土石二堤、新开漕河南北二闸及老堤加石、增护堤木城各工竣事。
桂芳又与元哲增筑山阳长堤，自板闸至黄浦亘七十里，闭通济闸不用，而建兴文闸，且修新庄诸闸，筑清江浦南堤，创板闸漕堤，南北与新旧堤接。
板闸即故移风闸也。
堤、闸并修，淮、扬漕道渐固。
六年，总理河漕都御史潘季驯筑高家堰，及清江浦柳浦湾以东加筑礼、智二坝，修宝应、黄清等八浅堤，高、宝减水闸四，又拆新庄闸而改建通济闸於甘罗城南。
明初运粮，自瓜、仪至淮安谓之里河，自五坝转黄河谓之外河，不相通。
及开清江浦，设闸天妃口，春夏之交重运毕，即闭以拒黄。
岁久法驰，闸不封而黄水入。
嘉靖末，塞天妃口，於浦南三里沟开新河，设通济闸以就淮水。
已又从万恭言，复天妃闸。
未几又从御史刘光国言，增筑通济，自仲夏至季秋，隔日一放回空漕船。
既而启闭不时，淤塞日甚，开朱家口引清水灌之，仅通舟。
至是改建甘罗城南，专向淮水，使河不得直射。
十年，督漕尚书凌云翼以运船由清江浦出口多艰险，乃自浦西开永济河四十五里，起城南窑湾，历龙江闸，至杨家涧出武家墩，折而东，合通济闸出口。
更置闸三，以备清江浦之险。
是时漕河就治，淮、扬免水灾者十馀年。
初，黄河之害漕也，自金龙口而东，则会通以淤。迨塞沙湾、张秋闸，漕以安，则徐、氵市间数被其害。
至崔镇高堰之决，黄、淮交涨而害漕，乃在淮、扬间，湖溃则败漕。
季驯以高堰障洪泽，俾堰东四湖勿受淮侵，漕始无败。
而河漕诸臣惧湖害，日夜常惴惴。
十三年从总漕都御史李世达议，开宝应月河。
宝应汜光湖，诸湖中最湍险者也，广百二十馀里。
槐角楼当其中，形曲如箕，瓦店翼其南，秤钩湾翼其北。
西风鼓浪，往往覆舟。
陈瑄筑堤湖东，蓄水为运道。
上有所受，下无所宣，遂决为八浅，汇为六潭，兴、盐诸场皆没。
而淮水又从周家桥漫入，溺人民，害漕运。
武宗末年，郎中杨最请开月河，部覆不从。
嘉靖中，工部郎中陈毓贤、户部员外范韶、御史闻人诠、运粮千户李显皆以为言，议行未果。
至是，工部郎中许应逵建议，世达用其言以奏，乃决行之。
浚河千七百馀丈，置石闸三，减水闸二，筑堤九千馀丈，石堤三之一，子堤五千馀丈。
工成，赐名弘济。
寻改石闸为平水闸。
应逵又筑高邮护城堤。
其后，弘济南北闸，夏秋淮涨，吞吐不及，舟多覆者。
神宗季年，督漕侍郎陈荐於南北各开月河以杀河怒，而溜始平。
十五年，督漕侍郎杨一魁请修高家堰以保上流，砌范家口以制旁决，疏草湾以杀河势，修礼坝以保新城。
诏如其议。
一魁又改建古洪闸。
先是，汶、泗之水由茶城会黄河。
隆庆间，浊流倒灌，稽阻运船，郎中陈瑛移黄河口於茶城东八里，建古洪、内华二闸，漕河从古洪出口。
后黄水发，淤益甚。
一魁既改古洪，帝又从给事中常居敬言，令增筑镇口闸於古洪外，距河仅八十丈，吐纳益易，粮运利之。
工部尚书石星议季驯、居敬条上善后事宜，请分地责成：接筑塔山缕堤，清江浦草坝，创筑宝应西堤，石砌邵伯湖堤，疏浚里河淤浅，当在淮、扬兴举；察复南旺、马踏、蜀山、马场四湖，建筑坎河滚水坝，加建通济、永通二闸，察复安山湖地，当在山东兴举。
帝从其议。
未几，众工皆成。
十九年，季驯言： 宿迁以南，地形西洼，请开缕堤放水。
沙随水入，地随沙高，庶水患消而费可省。 
又请易高家堰土堤为石，筑满家闸西拦河坝，使汶、泗尽归新河。
设减水闸於李家口，以泄沛县积水。
从之。
十月，淮湖大涨，江都淳家湾石堤、邵伯南坝、高邮中堤、朱家墩、清水潭皆决。
郎中黄日谨筑塞仅竣，而山阳堤亦决。
二十一年五月，恒雨。
漕河泛溢，溃济宁及淮河诸堤岸。
总河尚书舒应龙议：筑堽城坝，遏汶水之南，开马踏湖月河口，导汶水之北。
开通济闸，放月河土坝以杀汹涌之势。
从其奏。
数年之间，会通上下无阻，而黄、淮并涨，高堰及高邮堤数决害漕。
应龙卒罢去。
建议者纷纷，未有所定。
杨一魁代应龙为总河尚书，力主分黄导淮。
治逾年，工将竣，又请决湖水以疏漕渠，言： 高、宝诸湖本沃壤也，自淮、黄逆壅，遂成昏垫。
今入江入海之路即浚，宜开治泾河、子婴沟、金湾河诸闸及瓜、仪二闸，大放湖水，就湖疏渠，与高、宝月河相接。
既避运道风波之险，而水涸成田，给民耕种，渐议起科，可充河费。 
命如议行。
时下流既疏，淮水渐帖，而河方决黄堌口。
督漕都御史褚鈇恐泄太多，徐、邳淤阻，力请塞之。
一魁持不可，浚两河口至小浮桥故道以通漕。
然河大势南徙，二洪漕屡涸，复大挑黄堌下之李吉口，挽黄以济之，非久辄淤。
一魁入掌部事。
二十六年，刘东星继之，守一魁旧议，李吉口淤益高。
岁冬月，即其地开一小河，春夏引水入徐州，如是者三年，大抵至秋即淤。
乃复开赵家圈以接黄，开泇河以济运。
赵家圈旋淤，泇河未复，而东星卒。
於是凤阳巡抚都御史李三才建议自镇口闸至磨儿庄仿闸河制，三十里一闸，凡建六闸於河中，节宣汶、济之水，聊以通漕。
漕舟至京，不复能如期矣。
东星在事，开邵伯月河，长十八里，阔十八丈有奇，以避湖险。
又开界首月河，长千八百馀丈。
各建金门石闸二，漕舟利焉。
三十二年，总河侍郎李化龙始大开泇河，自直河至李家港二百六十馀里，尽避黄河之险。
化龙忧去，总河侍郎曹时聘终其事，疏叙泇河之功，言： 舒应龙创开韩家庄以泄湖水，而路始通。
刘东星大开良城、侯家庄以试行运，而路渐广。
李化龙上开李家港，凿都水石，下开直河口，挑田家庄，殚力经营，行运过半，而路始开，故臣得接踵告竣。 
因条上善后六事，运道由此大通。
其后每年三月开泇河坝，由直河口进，九月开召公坝入黄河，粮艘及官民船悉以为准。
四十四年，巡漕御史朱堦请修复泉湖，言： 宋礼筑坝戴村，夺二汶入海之路，灌以成河，复导洙、泗、洸、沂诸水以佐之。
汶虽率众流出全力以奉漕，然行远而竭，已自难支。
至南旺，又分其四以南迎淮，六以北赴卫，力分益薄。
况此水夏秋则涨，冬春而涸，无雨即夏秋亦涸。
礼逆虑其不可恃，乃於沿河昭阳、南旺、马踏、蜀山、安山诸湖设立斗门，名曰水柜。
漕河水涨，则潴其溢出者於湖，水消则决而注之漕。
积泄有法，盗决有罪，故旱涝恃以无恐。
及岁久禁驰，湖浅可耕，多为势豪所占，昭阳一湖已作藩田。
比来山东半年不雨，泉欲断流，按图而索水柜，茫无知者。
乞敕河臣清核，亟筑堤坝斗门以广蓄储。 
帝从其请。
方议浚泉湖，而河决徐州狼矢沟，由蛤鳗诸湖入泇河，出直口，运船迎溜艰险。
督漕侍郎陈荐开武河等口，泄水平溜。
后二年，决口长淤沙，河始复故道。
总河侍郎王佐加筑月坝以障之。至泰昌元年冬，佐言： 诸湖水柜已复，安山湖且复五十五里，诚可利漕。
请以水柜之废兴为河官殿最。 
从之。
天启元年，淮、黄涨溢，决里河王公祠，淮安知府宋统殷、山阳知县练国事力塞之。
三年秋，外河复决数口，寻塞。
是年冬，浚永济新河。
自凌云翼开是河，未几而闭。
总河都御史刘士忠尝开坝以济运，已复塞。
而淮安正河三十年未浚。
故议先挑新河，通运船回空，乃浚正河，自许家闸至惠济祠长千四百馀丈，复建通济月河小闸，运船皆由正河，新河复闭。
时王家集、磨儿庄湍溜日甚，漕储参政朱国盛谋改浚一河以为漕计，令同知宋士中自泇口迤东抵宿迁陈沟口，复溯骆马湖，上至马颊河，往回相度。
乃议开马家洲，且疏马颊河口淤塞，上接泇流，下避刘口之险，又疏三汊河流沙十三里，开滔庄河百馀丈，浚深小河二十里，开王能庄二十里，以通骆马湖口，筑塞张家等沟数十道，束水归漕。
计河五十七里，名通济新河。
五年四月，工成，运道从新河，无刘口、磨儿庄诸险之患。
明年，总河侍郎李从心开陈沟地十里，以竟前工。
崇祯二年，淮安苏家嘴、新沟大坝并决，没山、盐、高、泰民田。
五年，又决建义北坝。
总河尚书朱光祚浚骆马湖，避河险十三处，名顺济河。
六年，良城至徐塘淤为平陆，漕运愆期，夺光祚官，刘荣嗣继之。
八年，骆马湖淤阻，荣嗣开河徐、宿，引注黄水，被劾，得重罪。
侍郎周鼎继之，乃专力于泇河，浚麦河支河，筑王母山前后坝、胜阳山东堤、马蹄厓十字河拦水壩，挑良城闸抵徐塘口六千馀丈。
九年夏，泇河复通，由宿迁陈沟口合大河。
鼎又修高家堰及新沟漾田营堤，增筑天妃闸石工，去南旺湖彭口沙礓，浚刘吕庄至黄林庄百六十里。
而是时黄、淮涨溢日甚，倒灌害漕。
鼎在事五年，卒以运阻削职。
继之者侍郎张国维，甫莅任，即以漕涸被责。
十四年，国维言： 济宁运道自枣林闸溯师家庄、仲家浅二闸，岁患淤浅，每引泗河由鲁桥入运以济之。
伏秋水长，足资利涉。
而挟沙注河，水退沙积，利害参半。
旁自白马河汇邹县诸泉，与泗合流而出鲁桥，力弱不能敌泗，河身半淤，不为漕用。
然其上源宽处正与仲家浅闸相对，导令由此入运，较鲁桥高下悬殊，且易细流为洪流，又减沙渗之患，而济仲家浅及师庄、枣林，有三便。 
又言： 南旺水本地脊，惟藉泰安、新泰、莱芜、宁阳、汶上、东平、平阴、肥城八州县泉源，由汶入运，故运河得通。
今东平、平阴、肥城淤沙中断，请亟浚之。 
复上疏运六策：一复安山湖水柜以济北闸，一改挑沧浪河从万年仓出口以利四闸，一展浚汶河、陶河上源以济邳派，一改道沂河出徐塘口以并利邳、宿，其二即开三州县淤沙及改挑白马湖也。
皆命酌行。
国维又浚淮、扬漕河三百馀里。
当是时，河臣竭力补苴，南河稍宁，北河数浅阻。
而河南守臣壅黄河以灌贼。
河大决开封，下流日淤，河事益坏，未几而明亡矣。
