◎河渠六
○直省水利
三代疆理水土之制甚详。
自井田废，沟遂堙，水常不得其治，於是穿凿渠塘井陂，以资灌溉。
明初，太祖诏所在有司，民以水利条上者，即陈奏。
越二十七年，特谕工部，陂塘湖堰可蓄泄以备旱潦者，皆因其地势修治之。
乃分遣国子生及人材，遍诣天下，督修水利。
明年冬，郡邑交奏。
凡开塘堰四万九百八十七处，其恤民者至矣。
嗣后有所兴筑，或役本境，或资邻封，或支官料，或采山场，或农隙鸠工，或随时集事，或遣大臣董成。
终明世水政屡修，可具列云。
洪武元年修和州铜城堰闸，周回二百馀里。
四年修兴安灵渠，为陡渠者三十六。
渠水发海阳山，秦时凿，溉田万顷。
马援葺之，后圮。
至是始复。
六年发松江、嘉兴民夫二万开上海胡家港，自海口至漕泾千二百馀丈，以通海船，且浚海盐澉浦。
八年开登州蓬莱阁河。
命耿炳文浚泾阳洪渠堰，溉泾阳、三原、醴泉、高陵、临潼田二百馀里。
九年修彭州都江堰。
十二年，李文忠言： 陕西病咸卤，请穿渠城中，遥引龙首渠东注。 
从其请，甃以石。
十四年筑海盐海塘。
十七年筑磁州漳河决堤。
决荆州岳山坝以灌民田。
十九年筑长乐海堤。
二十三年修崇明、海门决堤二万三千九百馀丈，役夫二十五万人。
四川永宁宣慰使言： 所辖水道百九十滩，江门大滩八十二，皆被石塞。 
诏景川侯曹震往疏之。
二十四年修临海横山岭水闸，宁海、奉化海堤四千三百馀丈。
筑上虞海堤四千丈，改建石闸。
浚定海、鄞二县东钱湖，灌田数万顷。
二十五年凿溧阳银墅东坝河道，由十字港抵沙子河胭脂坝四千三百馀丈，役夫三十五万九千馀人。
二十七年浚山阳支家河，郁林州民言： 州南北二江相去二十馀里，乞凿通，设石陡诸闸。 
从之。
二十九年修筑河南洛堤。
复兴安灵渠。
时尚书唐铎以军兴至其地，图渠状以闻。
请浚深广，通官舟以饷军。
命御史严震直烧凿陡涧之石，饷道果通。
三十一年，洪渠堰圮，复命耿炳文修治之。
且浚渠十万三千馀丈。
建文四年疏吴淞江。
永乐元年，修安陆京山汉水塌岸，章丘漯河东堤，高密、濰决岸，安阳河堤，福山护城决堤，浙江赭山江塘，馀干龙窟坝塘岸，临颍褚河决口，濰县白浪河堤，潜山、怀宁陂堰，高要青岐、罗婆圩，通州徐灶、食利等港，平遥广济渠，句容杨家港、王旱圩等堤，肇庆、凤翔遥头冈决岸，南阳高家、屯头二堰及沙、澧等河堤，夏县古河决口三十馀里。
修筑和州保大等圩百二十余里，蓄水陡门九。浚昌邑河渠五所，凿嘉定小横沥以通秦、赵二泾，浚昆山葫芦等河。
命夏原吉治苏、松、嘉兴水患，浚华亭、上海运盐河，金山卫闸及漕泾分水港。
原吉言： 浙西诸郡，苏、松最居下流，嘉、湖、常颇高，环以太湖，绵亘五百里。
纳杭、湖、宣、歙溪涧之水，散注淀山诸湖，以入三泖。
顷为浦港堙塞，涨溢害稼。
拯治之法，在浚吴淞诸浦。
按吴淞江袤二百馀里，广百五十馀丈，西接太湖，东通海，前代常疏之。
然当潮汐之冲，旋疏旋塞。
自吴江长桥抵下界浦，百二十馀里，水流虽通，实多窄浅。
从浦抵上海南仓浦口，百三十馀里，潮汐淤塞，已成平陆，氵艳沙游泥，难以施工。
嘉定刘家港即古娄江，径入海，常熟白茆港径入江，皆广川急流。
宜疏吴淞南北两岸、安亭等浦，引太湖诸水入刘家、白茆二港，使其势分。
松江大黄浦乃通吴淞要道，今下流遏塞难浚。
旁有范家浜，至南仓浦口径达海。
宜浚深阔，上接大黄浦，达泖湖之水，庶几复《禹贡》 三江入海 之旧。
水道既通，乃相地势，各置石闸，以时启闭。
每岁水涸时，预修圩岸，以防暴流，则水患可息。 
帝命发民丁开浚。
原吉昼夜徙步，以身先之，功遂成。
二年，修泰州河塘万八千丈，兴化南北堤、泰兴沿江圩岸、六合瓜步等屯。
浚丹徒通潮旧江，又修象山茭湖塘岸，海康、徐闻二县那隐坡、调黎等港堤岸，黄严混水等十五闸、六陡门，孟津河堤，分宜湖塘，武陟马田堤岸，香山竹径水陂，复兴安分水塘。
兴安有江，源出海阳山。
江中横筑石埭，分南北渠，溉民田甚溥。
埭上叠石如鳞，以防冲溢。
严震直撤石增埭，水迫无所泄，冲塘岸，尽趋北渠，南渠浅涩，民失利。
至是修复如旧。
海门民请发淮安、苏、常民丁协修张墩港、东明港百馀里溃堤。
帝曰： 三郡民方苦水患，不可重劳。 
遣官行视，以扬州民协筑之。
当涂民言： 慈湖濒江，上通宣、歙，东抵丹阳湖，西接芜湖。
久雨浸淫，潮涨伤农，宜遣勘修筑。 
帝从其请，且谕工部，安、徽、苏、松，浙江、江西、湖广，凡湖泊卑下，圩岸倾颓，亟督有司治之。
夏原吉复奉命治水苏、松，尽通旧河港。
又浚苏州千墩浦、致和塘、安亭、顾浦、陆皎浦、尤泾、黄泾共二万九千馀丈，松江大黄浦、赤雁浦、范家浜共万二千丈，以通太湖下流。
先是，修含山崇义堰。
未几，和州民言： 铜城闸上抵巢湖，下扬子江，决圩岸七十馀处，乞修治。 
其吏目张良兴又言： 水淹麻、澧二湖田五万馀顷，宜筑圩埂，起桃花桥，讫含山界三十里。 
俱从之。
三年，修上虞曹娥江坝埂，温县驮坞村堤堰四千馀丈，南海卫莲塘、四会县鸦鹊水等堤岸，无为州周兴等乡及鹰扬卫乌江屯江岸。
筑昌黎及历城小清河决堤，应天新河口北岸，从大胜关抵江东驿三千三百丈。
浚海州北旧河，上通高桥，下接临洪场及山阳运盐河十八里。
四年，修筑宣城十九圩，丰城穆湖圩岸，石首临江万石堤，溧水决圩。
修怀宁斗潭河、彭滩圩岸，顺天固安，保定荆岱，乐亭鲁家套、社河口，吉水刘家塘、云陂，江都刘家圩港。
筑湖广广济、武家穴等江岸。
新建石头冈圩岸、江浦沿江堤。
开泰州运盐河、普定秦潼河、西溪南仪阡三处河口，导流兴化、盐城界入海。
浚常熟福山塘三十六里。
五年，修长洲、吴江、昆山、华亭、钱塘、仁和、嘉兴堤岸，馀姚南湖坝，筑高要银冈、金山等溃堤，溉田五百馀顷。
治杭州江岸之沦者。
六年浚浙江平阳县河。
七年修安陆州渲马滩决岸、海盐石堤，筑泰兴拦江堤三千九百馀丈。
且浚大港北淤河，抵县南，出大江，四千五百馀丈。
八年修丹阳练湖塘，汝阳汝河堤岸，南陵野塘圩、蚌荡坝，松滋张家坑、何家洲堤岸，平度州濰水、浮糠河决口百十二，堤堰八千馀丈，吴江石塘官路桥梁。
九年，修安福丁陂等塘堰，安仁铙家陂、寿光堤，安陆京山景陵圩岸，长乐官塘，长洲至嘉兴石土塘桥路七十馀里，泄水洞百三十一处，监利车水堤四千四百馀丈，高安华陂屯陂堤，仁和、海宁、海盐土石塘岸万馀丈。
筑沂州沭河口决岸，并瀹述阳述河。
筑直隶新城张村等口决堤，仁和黄濠塘岸三百馀丈，孙家围塘岸二十馀里。
浚濰县干丹河、定襄故渠六十三里，引滹沱水灌田六百馀顷。
疏福山官渠，浚江阴青阳河道，邹平白条沟河三十馀里。
丽水民言： 县有通济渠，截松阳、遂昌诸溪水入焉。
上、中、下三源，流四十八派，溉田二千馀顷。
上源民泄水自利，下源流绝，沙壅渠塞。
请修堤堰如旧。 
部议从之。
齐东知县张升言： 小清河洪水冲决，淹没诸盐场及青州田。
请浚上流，修长堤，使水行故道。 
皇太子遣官经理之。
鄜州民言： 洛水横决而西，冲塌州城东北隅。
请浚故道，循州东山麓南流。 
从之。
十年，修浙江平阳捍潮堤岸，黄梅临江决岸百二十馀里，海门捍潮堤百三十里。
筑新会圩岸二千馀丈，献县、饶阳恭俭等岸，安丘红河决岸，安州直亭等河决口八十九，华容、安津等堤决口四十六。
浚上海蟠龙江、濰县白浪河。
北京行太仆卿杨砥言： 吴桥、东光、兴济、交河及天津等卫屯田，雨水决堤伤稼。
德州良店驿东南二十五里有黄河故道，与州南土河通。
穿渠置闸，分杀水势，大为民便。 
命侍郎兰芳往理之。
十一年，修芜湖陶辛、政和二圩，保定、文安二县河口决岸五十四，应天新河圩岸，天长福胜、戚家庄二塘，荥泽大滨河堤。
浚昆山太平河。
十二年修凤阳安丰塘水门十六座及牛角坝、新仓铺塌岸，武陟郭村、马曲堤岸，聊城龙湾河，濮州红船口，范县曹村河堤岸。
筑三河决堤。
浚海州官河二百四十里。
解州民言： 临晋涑水河逆流，决姚暹渠堰，入砂地，淹民田，将及盐池。 
寻又言： 硝池水溢，决豁口，入盐池。 
以涑水渠、姚暹渠并流，故命官修筑如其请。
十三年，修兴济决岸、南京羽林右卫刁家圩屯田堤。
吴江县丞李升言： 苏、松水患，太湖为甚，急宜泄其下流。
若常熟白茆诸港，昆山千墩等河，长洲十八都港汊，吴县、无锡近湖河道，皆宜循其故迹，浚而深之。
乃修蔡泾等闸，候潮来往，以时启闭。
则泛滥可免，而民获耕种之利。 
从之。
十五年修固安孙家口及临漳固冢堤岸。
十六年，修魏县决岸。
十七年，萧山民言： 境内河渠四十五里，溉田万顷，比年淤塞。
乞疏浚，仍置闸钱清小江坝东，庶旱潦无忧。 
山东新城民言： 县东郑黄沟源出淄川，下流壅沮，霖潦妨农。
陈家庄南有乾河，上与沟接，下通乌江，乞浚治。 
并从之。
十八年，海宁诸县民言： 潮没海塘二千六百馀丈，延及吴家等坝。 
通政岳福亦言： 仁和、海宁坏长降等坝，沦海千五百馀丈。
东岸赭山、严门山、蜀山旧有海道，淤绝久，故西岸潮愈猛。
乞以军民修筑。 
并从之。
明年修海宁等县塘岸。
二十一年，修嘉定抵松江潮圮圩岸五千馀丈、交耻顺化卫决堤百馀丈。
文水民言： 文谷山常稔渠分引文谷河流，袤三十馀里，灌田。
今河溃泄水。 
从其奏，葺治之。
二十二年，修临海广济河闸。
洪熙元年修黄岩滨海闸坝。视永乐初，增府判一员，专其事。
修献县、铙阳恭俭堤及窑堤口。
宣德二年，浙江归安知县华嵩言： 泾阳洪渠堰溉五县田八千四百馀顷。
洪武时，长兴侯耿炳文前后修浚，未久堰坏。
永乐间，老人徐龄言於朝，遣官修筑，会营造不果。
乞专命大臣起军夫协治。 
从之。
三年修灌县都江等堰四十四。
临海民言： 胡巉诸闸潴水灌田，近年闸坏而金鳌、大浦、湖涞、举屿等河遂皆壅阻，乞为开筑。 
帝曰： 水利急务，使民自诉於朝，此守令不得人尔。 
命工部即饬郡县秋收起工。
仍诏天下： 凡水利当兴者，有司即举行，毋缓视。 
巡按江西御史许胜言： 南昌瑞河两岸低洼，多良田。
洪武间修筑，水不为患。
比年水溢，岸圮二十馀处。
丰城安沙绳湾圩岸三千六百馀丈，永乐间水冲，改修百三十馀丈。
近者久雨，江涨堤坏。
乞敕有司募夫修理。 
中书舍人陆伯伦言： 常熟七浦塘东西百里，灌常熟、昆山田，岁租二十馀万石。
乞听民自浚之。 
皆诏可。
四年，修献县柳林口堤岸。
潜江民言： 蚌湖、阳湖皆临襄河，水涨岸决，害荆州三卫、荆门、江陵诸州县官民屯田无算。
乞发军民筑治。
从之。
福清民言： 光贤里官民田百馀顷，堤障海水。
堤坏久，田尽荒。
永乐中，尝命修治，迄今未举，民不得耕。 
帝责有司亟治，而谕尚书吴中严饬郡邑，陂池堤堰及时修浚，慢者治以罪。
五年，巡抚侍郎成均言： 海盐去海二里，石嵌土岸二千四百馀丈，水啮其石，皆已刓敝。
议筑新石於岸内，而存其旧者以为外障。
乞如洪武中令嘉、严、绍三府协夫举工。 
从之。
六年，修浏阳、广济诸县堤堰，丰城西北临江石堤及西南七圩坝，石首临江三堤。
浚馀姚旧河池。
巡抚侍郎周忱言： 溧水永丰圩周围八十馀里，环以丹阳、石臼诸湖。
旧筑埂坝，通陟门石塔，农甚利之。
今颓败，请葺治。 
教谕唐敏言： 常熟耿泾塘，南接梅里，通昆承湖，北达大江。
洪武中，浚以溉田。
今壅阻，请疏导。 
并从之。
七年，修眉州新津通济堰。
堰水出彭山，分十六渠，溉田二万五千馀亩。
河东盐运使言： 盐池近地姚暹河，流入五星湖转黄流河，两岸洼下。
比岁雨溢水涨，冲至解州。
浪益急，遂溃南岸，没民田三十馀里，盐池护堤皆坏。
复因下流涑水河高，壅淤逆流，姚暹以决。
乞起民夫疏瀹。 
从之。
苏州知府况钟言： 苏、松、嘉、湖湖有六，曰太湖、庞山、阳城、沙湖、昆承、尚湖。
永乐初，夏原吉浚导，今复淤。
乞遣大臣疏浚。 
乃命周忱与钟治之。
是岁，汾河骤溢，败太原堤。
镇守都司李谦、巡按御史徐杰以便宜修治，然后驰奏。
帝嘉奖之。
八年，葺湖广偏桥卫高陂石洞，完县南关旧河。
复和州铜城堰闸。
修安阳广惠等渠，磁州滏阳河、五爪济民渠。
九年修江陵枝江沿江堤岸。
筑蓟州决岸。
毁苏、松民私筑堤堰。十年筑海盐潮决海塘千五百馀丈。
主事沈中言： 山阴西小江，上通金、严，下接三江海口，引诸暨、浦江、义乌诸湖水以通舟。
江口近淤，宜筑临浦戚堰障诸湖水，俾仍出小江。 
诏部覆夺。
正统元年，修吉安沿江堤。
筑海阳、登云、都云、步村等决堤。
浚陕西西安灞桥河。
二年筑蠡县王家等决口。
修新会鸾台山至瓦塘浦颓岸，江陵、松滋、公安、石首、潜江、监利近江决堤。
又修湖广老龙堤，以为汉水所溃也。
三年疏泰兴顺德乡三渠，引湖溉田；潞州永禄等沟渠二十八道，通於漳河。
四年修容城杜村口堤。
设正阳门外减水河，并疏城内沟渠。
荆州民言： 城西江水高城十馀丈，霖潦坏堤，水即灌城。
请先事修治。 
宁夏巡抚都御史金濂言： 镇有五渠，资以行溉，今明沙州七星、汉伯、石灰三渠久塞。
请用夫四万疏浚，溉芜田千三百馀顷。 
并从之。
五年，修太湖堤，海盐海岸，南京上中下新河及济川卫新江口防水堤，漷县、南宫诸堤。
筑顺天、河间及容城杜村口、郎家口决堤。
塞海宁蛎岩决堤口。
浚盐城伍祐、新兴二场运河。
初，溧水有镇曰广通，其西固城湖入大江，东则三塔堰河入太湖。
中间相距十五里，洪武中凿以通舟。
县地稍洼，而湖纳宁国、广德诸水，遇潦即溢，乃筑坝於镇以御之，而堰水不能至坝下。
是岁，改筑坝於叶家桥。
胭脂河者，溧水入秦淮道也。
苏、松船皆由以达，沙石壅塞，因并浚之。
山阳泾河坝，上接漕河，下达盐城，旧置绞关以通舟，岁久且敝，又恐盗泄水利，遂筑塞河口。
是岁，从民请，修坝并复绞关。
六年，造宣武门东城河南岸桥。
修江米巷玉河桥及堤，并浚京城西南河。
筑丰城沙月诸河堤、芜湖陶辛圩新埂。
浚海宁官河及花塘河、硖石桥塘河，筑瓦石堰二所。
疏南京江洲，杀其水势，以便修筑塌岸。
高邮知州韩简言： 官河上下二闸皆圮，河亦不通，且子婴沟塞，减水阴洞闭，致旱涝无所济。
俱乞浚治。 
诏部核实以行。
七年，修江西广昌江岸、萧山长山浦海塘、彭山通济堰。
筑南京浦子口、大胜关堤，九江及武昌临江塌岸。
浚江陵、荆门、潜江淤沙三十馀里。
八年修兰溪卸桥浦口堤，弋阳官陂三所。
浚南京城河。
九年，修德州耿家湾等堤岸、杞县离沟堤。
筑容城杜村堤决口。
易上虞菱湖土坝为石闸。挑无锡里谷、苏塘、华港、上村、李走马塘诸河，东南接苏州苑山湖塘，北通扬子江，西接新兴河，引水灌田。
浚杞县牛墓冈旧河，武进太平、永兴二河。
疏海盐永安河，茶市院新泾、陶泾塘诸河。
都御史陈镒言： 朝邑多沙硷，难耕。
县治洛河，与渭水通，请穿渠灌之。 
新安民言： 城南长沟河，西通徐、漕二水，东连雄县直沽，沙土淤塞，请发丁夫疏浚。 
海阳民萧瑶言： 县有长溪，源出山麓，流抵海口，周袤潮郡，故登隆等都俱置沟通溉。
惟隆津等都陆野绝水，岁旱无所赖。
乞开沟如登隆。 
长乐民刘彦梁言： 严湖二十馀里，南接稠溪，西通倒流溪，可备旱溢。又有张塘涵、塘前涵、大塘涵、陈塘港，其利如严湖。
乞令有司疏浚。 
广济民言： 县与邻邑黄梅，岁运粮三万石於望牛墩。
小车盘剥，不堪其劳。
连城湖港廖家口有沟抵墩前，淤浅不能行船。
请与黄梅合力浚通，以便水运。 
并从之。
十一年，修洞庭湖堤。
筑登州河岸。
浚通州金沙场八里河，以通运渠。
任丘民言： 凌城港去县二十五里，内有定安桥河，北十八里通流，东七里沙塞。
宜疏通与港相接。入直沽张家湾。 
巡抚周忱言： 应天、镇江、太平、宁国诸府，旧有石臼等湖。
其中沟港，岁办鱼课。
其外平圩浅滩，听民牧放孳畜、采掘菱藕，不许种耕。
故山溪水涨，有所宣泄。
近者富豪筑圩田，遏湖水，每遇泛溢，害即及民，宜悉禁革。 
并从之。
十二年，疏平度州大湾口河道，荆州公安门外河，以便公安、石首诸县输纳。
浙江听选官王信言： 绍兴东小江，南通诸暨七十二湖，西通钱塘江。
近为潮水涌塞，江与田平，舟不能行，久雨水溢，邻田辄受其害。
乞发丁夫疏浚。 
从之。
十三年，筑宁夏汉、唐坝决口。
疏山西涑水河、南海县通海泉源。
凿宣府城濠，引城北山水入南城大河。
湖广五开卫言： 卫与苗接，山路峻险。
去卫三十里有水通靖州江，乱石沙滩，请疏以便输运。 
云南邓川州言： 本州民田与大理卫屯田接壤湖畔，每岁雨水沙土壅淤，禾苗淹没。
乞命州卫军民疏治。 
并从之。
十四年，浚南海潘埇堤岸，置水闸。
和州民言： 州有姥镇河，上通麻、澧二湖，下接牛屯大河，长七十里许，广八丈。
又有张家沟，连铜城闸，通大江，长减姥镇之半，广如之，灌溉降福等七十馀圩及南京诸卫屯田，近年河溃闸圮，率皆淤塞。
请兴役疏浚，仍於姥镇、丰山嘴、叶公坡各建闸以备旱涝。 
从之。
景泰元年，筑丹阳甘露等坝。
二年修玉河东、西堤。
浚安定门东城河，永嘉三十六都河，常熟顾新塘，南至当湖，北至扬子江。
三年修泰和信丰堤。
筑延安、绥德决河，绵州西岔河通江堤岸。
浚常熟七浦塘，剑州海子。
疏孟渎河浜泾十一。
工部言： 海盐石塘十八里，潮水冲决，浮土修筑，不能久。 
诏别筑石塘捍之。
四年，浚江阴顺塘河十馀里，东接永利仓大河，西通夏港及扬子江。
云南总兵官沐璘言： 城东有水南流，源发邵甸，会九十九泉为一，抵松花坝分为二支：一绕金马山麓，入滇池；一从黑窑村流至云泽桥，亦入滇池。
旧於下流筑堰，溉军民田数十万顷，霖潦无所泄。
请令受利之家，自造石闸，启闭以时。 
报可。
五年疏灵宝黎园庄渠，通鸿泸涧，溉田万顷。
六年浚华容杜预渠，通运船入江，避洞庭险。
修容城白沟河杜村口、固安杨家等口决堤。
七年，尚书孙原贞言： 杭州西湖旧有二闸，近皆倾圮，湖遂淤塞。
按宋苏轼云 杭本江海故地，水泉碱苦。
自唐李泌引湖水入城为六井，然后井邑日富，不可许人佃种。 
周淙亦言： 西湖贵深阔。 
因招兵二百，专一捞湖。
其后，豪户复请佃，湖日益填塞，大旱水涸。
诏郡守赵与亹开浚，芰荷茭荡悉去，杭民以利。
此前代经理西湖大略也。
其后，势豪侵占无已，湖小浅狭，闸石毁坏。
今民田无灌溉资，官河亦涩阻。
乞敕有司兴浚，禁侵占以利军民。 
从之。
天顺二年，修彭县万工堰，灌田千馀顷。
五年，佥事李观言： 泾水出泾阳仲山谷，道高陵，至栎阳入渭，袤二百里。
汉开渠溉田，宋、元俱设官主之。
今虽有瓠口郑、白二渠，而堤堰摧决，沟洫壅潴，民弗蒙利。 
乃命有司浚之。
八年，永平民言： 漆河绕城西南流入海，城趾皆石，故水不能决。
其馀则沙土易溃，前人於东北筑土堤，西南甓岸。
今岁久日塌，宜作堤於东流，横以激之，使合西流，庶无荡析患。 
都御史项忠言： 泾阳之瓠口郑、白二渠，引泾水溉田数万顷，至元犹溉八千顷。
其后渠日浅，利因以废。
宣德初，遣官修凿，亩收四三石。
无何复塞，渠旁之田，遇旱为赤地。
泾阳、醴泉、三原、高陵皆患苦之。
昨请於泾水上源龙潭左侧疏浚，讫旧渠口，寻以诏例停止。
今宜毕其役。
西安城西井泉碱苦，饮者辄病。
龙首渠引水七十里，修筑不易，且利止及城东。
西南皂河去城一舍许，可凿，令引水与龙首渠会，则居民尽利。 
邳州知州孟琳言： 榆行诸社俱临沂河，久雨岸崩二十八处，低田尽淹。
乞与修筑。
并从之。
成化二年，修寿州安丰塘。
四年，疏石州城河。
六年，修平湖周家泾及独山海塘。
七年，潮决钱塘江岸及山阴、会稽、萧山、上虞，乍浦、沥海二所，钱清诸场。
命侍郎李颙修筑。
八年，堤襄阳决岸。
十年，廷臣会议：江浦北城圩古沟，北通滁河浦子口；城东黑水泉古沟，南入大江。
二沟相望，冈垅中截。
宜凿通成河，旱引涝泄。
从之。
十一年，浚杭州钱塘门故渠，左属涌金门，建桥闸以蓄湖水。
巡抚都御史牟俸言： 山东小清河，上接济南趵突诸泉，下通乐安沿海高家港盐场。
大清河，上接东平坎河诸泉，下通滨州海丰、利津，沿海富国盐场。
淤塞，苦盘剥，雨水又患淹没。
劝农参政唐虞浚河造闸，请令兼治水利。 
诏可。
十二年，巡按御史许进言： 河西十五卫，东起庄浪，西抵肃州，绵亘几二千里，所资水利多夺於势豪。
宜设官专理。 
诏屯田佥事兼之。
十四年，俸言： 直隶苏、松与浙西各府，频年旱涝，缘周环太湖，乃东南最洼地，而苏、松尤最下之冲。
故每逢积雨，众水奔溃，湖泖涨漫，淹没无际。
按太湖即古震泽，上纳嘉、湖、宣、歙诸州之水，下通娄、东、吴淞三江之流，东江今不复见，娄、淞入海故迹具存。
其地势与常熟福山、白茆二塘俱能导太湖入江海，使民无垫溺，而土可耕种，历代开浚具有成法。
本朝亦常命官修治，不得其要。
而滨湖豪家尽将淤滩栽莳为利。
治水官不悉利害，率於泄处置石梁，壅土为道，或虑盗船往来，则钉木为栅。
以致水道堙塞，公私交病。
请择大臣深知水利者专理之，设提督水利分司一员随时修理，则水势疏通，东南厚利也。 
帝即令俸兼领水利，听所浚筑。
功成，乃专设分司。
十五年，修南京内外河道。
十八年，浚云南东西二沟，自松华坝黑龙潭抵西南柳坝南村，灌田数万顷。
修居庸关水关、城券及隘口水门四十九，楼铺、墩台百二。
二十年，修嘉兴等六府海田堤岸，特选京堂官往督之。
二十二年，浚南京中下二新河。
弘治三年，从巡抚都御史丘鼐言，设官专领灌县都江堰。
六年，敕抚民参政朱瑄浚河南伊、洛，彰德高平、万金，怀庆广济，南阳召公等渠，汝宁桃陂等堰。
七年，浚南京天、潮二河，备军卫屯田水利。
七月命侍郎徐贯与都御史何鉴经理浙西水利。
明年四月告成。
贯初奉命，奏以主事祝萃自随。
萃乘小舟究悉源委。
贯乃令苏州通判张旻疏各河港水，潴之大坝。
旋开白茆港沙面，乘潮退，决大坝水冲激之，沙泥刷尽。
潮水荡激，日益阔深，水达海无阻。
又令浙江参政周季麟修嘉兴旧堤三十馀里，易之以石，增缮湖州长兴堤岸七十馀里。
贯乃上言： 东南财赋所出，而水患为多。
永乐初，命夏原吉疏浚。
时以吴淞江氵艳沙浮荡，未克施工。
迨今九十馀年，港浦愈塞。
臣督官行视，浚吴江长桥，导太湖散入淀山、阳城、昆承等湖泖。
复开吴淞江并大石、赵屯等浦，泄氵殿山湖水，由吴淞江以达於海。
开白茆港白鱼洪、鲇鱼口，泄昆承湖水，由白茆港以注於江。
开斜堰、七铺、盐铁等塘，泄阳城湖水，由七丫港以达於海。
下流疏通，不复壅塞。
乃开湖州之溇泾，泄西湖、天目、安吉诸山之水，自西南入於太湖。
开常州之百渎，泄溧阳、镇江、练湖之水，自西北入於太湖。
又开诸陡门，泄漕河之水，由江阴以入於大江。
上流亦通，不复堙滞。 
是役也，修浚河、港、泾、渎、湖、塘、陡门、堤岸百三十五道，役夫二十馀万，祝萃之功多焉。
巡抚都御史王珣言： 宁夏古渠三道，东汉、中唐并通。
惟西一渠傍山，长三百馀里，广二十馀丈，两岸危峻，汉、唐旧迹俱堙。
宜发卒浚凿，引水下流。
即以土筑东岸，建营堡屯兵以遏寇冲。
请帑银三万两，并灵州六年盐课，以给其费。 
又请於灵州金积山河，开渠灌田，给军民佃种。
并从之。
十八年，修筑常熟塘坝，自尚湖口抵江，及黄、泗等浦，新庄等沙三十馀处。
浚杭州西湖。
正德七年，修广平滏阳河口堤岸。
十四年浚南京新江口右河。
十五年，御史成英言： 应天等卫屯田在江北滁、和、六合者，地势低，屡为水败。
从金城港抵浊河达乌江三十馀里，因旧迹浚之，则水势泄而屯田利。 
诏可。
嘉靖元年，筑浚束鹿、肥乡、献、魏堤渠。
初，苏、松水道尽为势家所据。
巡抚李充嗣画水为井地，示开凿法，户占一区，计工刻日。
造浚川爬，用巨筏数百，曳木齿，随潮进退，击汰泥沙。
置小艇百馀，尾铁帚以导之。
浚故道，穿新渠，巨浦支流，罔不灌注。
帝嘉其劳，赉以银币。
二年，修德胜门东、朝阳门北城垣河道，筑仪真、江都官塘五区。
十年，工部郎中陆时雍言： 良乡卢沟河，涿州琉璃、胡良二河，新城、雄县白沟河，河间沙河，青县滹沱河，下流皆淤。
宜以时浚，使达於海。 
诏巡抚议之。
十一年，太仆卿何栋勘畿封河患有二。
一论滹沱河。
其一言： 真定鸭、沙、磁三河，俱发源五台。
会诸支水，抵唐河兰家圈，合流入河间。
东南经任丘、霸州、天津入海，此故道也。
河间东南高，东北下，故水决兰家口，而肃宁、新安皆罹其害。
宜筑决口，浚故道。
涿州胡良河，自拒马分流，至州东入浑河。
良乡琉璃河，发源磁家务，潜入地中，至良乡东入浑河。
比者浑河壅塞，二河不流。
然下流淤沙仅四五里，请亟浚之。 
部覆允行。
郎中徐元祉受命振灾，上言： 河本以泄水，今反下壅；淀本以潴水，今反上溢。
故畿辅常苦水，顺天利害相半，真定利多於害，保定害多於利，河间全受其害。
弘、正间，尝筑长堤，排决口，旋即溃败。
今惟疏浚可施，其策凡六。
一浚本河，俾河身宽邃。
九河自山西来者，南合滹沱而不侵真定诸郡，北合白沟而不侵保定诸郡。
此第一义也。
一浚支河。
令九河之流，经大清河，从紫城口入；经文都村，从涅槃口入；经白洋淀，从兰家口入；经章哥洼，从杨村河入。
直遂以纳细流，水力分矣。
一浚决河。
九河安流时，本支二河可受，遇涨则岸口四冲。
宜每冲量存一口，复浚令合成一渠，以杀湍急，备淫溢。
一浚淀河。
令淀淀相通，达於本支二河，使下有所泄。
一浚淤河。
九河东逝，悉由故道，高者下，下者通。
占据曲防者抵罪。
一浚下河。
九河一出青县，一出丁字沽，二流相匝於苑家口。
故施工必自苑家口始，渐有成效，然后次第举行，庶减诸郡水害。 
帝嘉纳之。
明年，香河郭家庄自开新河一道，长百七十丈，阔五十丈，近旧河十里馀。
诏河官亟缮治。
十三年，巡抚都御史周金言： 兰家圈决口，塞之则东溢，病河间；不塞则东流渐淤，病保定。
宜存决口而浚广新河，使水东北平流，无壅涸患。 
从之。
二十四年，浚南京后湖。
初，胡体乾按吴，以松江泛溢，进六策： 曰开川，曰浚湖，曰杀上流之势，曰决下流之壑，曰排潮涨之沙，曰立治田之规。
是年，吕光洵按吴，复奏苏、松水利五事：
一曰广疏浚以备潴泄。
三吴泽国，西南受太湖诸泽，水势尤卑。
东北际海，冈陇之地，视西南特高。
高苦旱，卑苦涝。
昔人於下流疏为塘浦，导诸湖水北入江，东入海，又引江潮流衍於冈陇外。潴泄有法，水旱无患。
比来纵浦横塘，多堙不治，惟黄浦、刘河二江颇通。
然太湖之水源多势盛，二江不足以泄之。
冈陇支河又多壅绝，无以资灌溉。
於是高下俱病，岁常告灾。
宜先度要害，於氵殿山等茭芦地，导太湖水散入阳城、昆承、三泖等湖。
又开吴淞江及大石、赵屯等浦，泄淀山之水以达於海。
浚白茆、鲇鱼诸口，泄昆承之水以注於江。
开七浦、盐铁等塘，泄阳城之水以达於江。
又导田间之水，悉入小浦，以纳大浦，使流者皆有所归，潴者皆有所泄。
则下流之地治，而涝无所忧矣。
乃浚艾祁、通波以溉青浦，浚顾浦、吴塘以溉嘉定，浚大瓦等浦以溉昆山之东，浚许浦等塘以溉常熟之北，浚臧村等港以溉金坛，浚澡港等河以溉武进。
凡陇冈支河堙塞不治者，皆浚之深广，使复其旧。
则上流之地亦治，而旱无所忧矣。
此三吴水利之经也。
一曰修圩岸以固横流。
苏、松、常、镇东南下流，而苏、松又常、镇下流，易潴难泄。
虽导河浚浦引注江海，而秋霖泛涨，风涛相薄，则河浦之水逆行田间，冲啮为患。
宋转运使王纯臣尝令苏、湖作田塍御水，民甚便之。
司农丞郏亦云： 治河以治田为本。 
故老皆云，前二三十年，民间足食，因馀力治圩岸，田益完美。
近皆空乏，无暇修缮，故田圩渐坏，岁多水灾。
合敕所在官司专治圩岸。
岸高则田自固，虽有霖涝，不能为害。
且足制诸湖之水咸归河浦中，则不待决泄，自然湍流。
而冈陇之地，亦因江水稍高，又得亩引以资灌溉，不特利於低田而已。
一曰复板闸以防污氵殿。
河浦之水皆自平原流入江海，水慢潮急，以故沙随浪涌，其势易淤。
昔人权其便宜，去江海十里许夹流为闸，随潮启闭，以御淤沙。
岁旱则长闭以蓄其流，岁涝则长启以宣其溢，所谓置闸有三利，盖谓此也。
近多堙塞，惟常熟福山闸尚存。
故老以为河浦入海之地，诚皆置闸，自可历久不壅。
一曰量缓急以处工费。
一曰重委任以责成功。
诏悉如议。
光洵因请专委巡抚欧阳必进。
从之。
二十六年，给事中陈斐请仿江南水田法，开江北沟洫，以祛水患，益岁收。
报可。
三十八年，总督尚书杨博请开宣、大荒田水利。
从之。
巡抚都御史翁大立言： 东吴水利，自震泽浚源以注江，三江导流以入海，而苏州三十六浦，松江八汇，毗陵十四渎，共以节宣旱涝。
近因倭寇冲突，汊港之交，率多钉栅筑堤以为捍御，因致水流停潴，淤滓日积。
渠道之间，仰高成阜。
且具区湖泖，并水而居者杂莳茭芦，积泥成荡，民间又多自起圩岸。
上流日微，水势日杀。
黄浦、娄江之水又为舟师所居，下流亦淤。
海潮无力，水利难兴，民田渐硗。
宜於吴淞、白茆、七浦等处造成石闸，启闭以时。
挑镇江、常州漕河深广，使输挽无阻，公私之利也。 
诏可。
四十二年，给事中张宪臣言： 苏、松、常、嘉、湖五郡水患叠见。
请浚支河，通潮水；筑圩岸，御湍流。
其白茆港、刘家河、七浦、杨林及凡河渠河荡壅淤沮洳者，悉宜疏导。 
帝以江南久苦倭患，民不宜重劳，令酌浚支河而已。
四十五年，参政凌云翼请专设御史督苏、松水利。
诏巡盐御史兼之。
隆庆三年，开湖广竹筒河以泄汉江。
巡抚都御史海瑞疏吴淞江下流上海淤地万四千丈有奇。
江面旧三十丈，增开十五丈，自黄渡至宋家桥长八十里。
明年春，瑞言： 三吴入海之道，南止吴淞，北止白茆，中止刘河。
刘河通达无滞，吴淞方在挑疏。
土人请开白茆，计浚五千馀丈，役夫百六十四万馀。 
又言： 吴淞役垂竣，惟东西二坝未开。
父老皆言昆山夏驾口、吴江长桥、长洲宝带桥、吴县胥口及凡可通流下吴淞者，逐一挑毕，方可开坝。 
并从之。
是年筑海盐海塘。
越四年，从巡抚侍郎徐栻议，复开海盐秦驻山，南至澉浦旧河。
万历二年，筑荆州采穴，承天泗港、谢家湾诸决堤口。
复筑荆、岳等府及松滋诸县老垸堤。
四年，巡抚都御史宋仪望言： 三吴水势，东南自嘉、秀沿海而北，皆趋松江，循黄浦入海；西北自常、镇沿江而东，皆趋江阴、常熟。
其中太湖潴蓄，汇为巨浸，流注庞山、渎墅、淀山、三泖，阳城诸湖。
乃开浦引湖，北经常熟七浦、白茆诸港入於江，东北经昆山、太仓穿刘家河，东南通吴淞江、黄浦，各入於海。
诸水联络，四面环护，中如仰盂。
杭、嘉湖、常、镇势绕四隅，苏州居中，松江为诸水所受，最居下。
乞专设水利佥事以裨国计。 
部议遣御史董之。
六年，巡抚都御史胡执礼请先浚吴淞江长桥、黄浦。
先是，巡按御史林应训言：
 苏、松水利在开吴淞江中段，以通入海之势。
太湖入海，其道有三：东北由刘河，即古娄江故道；东南由大黄浦，即古东江遗意；其中为吴淞江，经昆山、嘉定、青浦、上海，乃太湖正脉。
今刘河、黄浦皆通，而中江独塞者，盖江流与海潮遇，海潮浑浊，赖江水迅涤之。
刘河独受巴、阳诸湖，又有新洋江、夏驾浦从旁以注；大黄浦总会杭、嘉之水，又有淀山、泖荡从上而灌。
是以流皆清驶，足以敌潮，不能淤也。
惟吴淞江源出长桥、石塘下，经庞山、九里二湖而入。
今长桥、石塘已堙，庞山、九里复为滩涨，其来已微。
又有新洋江、夏驾浦掣其水以入刘河，势乃益弱，不能胜海潮汹涌之势而涤浊浑之流，日积月累，淤塞仅留一线。
水失故道，时致淫滥。
支河小港，亦复壅滞。
旧熟之田，半成荒亩。
前都御史海瑞力破群议，挑自上海江口宋家桥至嘉定艾祁八十里，幸尚通流。
自艾祁至昆山慢水港六十馀里，则俱涨滩，急宜开浚，计浅九千五百馀丈，阔二十丈。
此江一开，太湖直入於海，滨江诸渠得以引流灌田，青浦积荒之区俱可开垦成熟矣。 
并从之。
至是，工成。
应训又言：
 吴江县治居太湖正东，湖水由此下吴淞达海。
宋时运道所经，畏风阻险，乃建长桥、石塘以通牵挽。
长桥百三十丈，为洞六十有二。
石塘小则有窦，大则有桥，内外浦泾纵横贯穿，皆为泄水计也。
石塘泾窦半淤，长桥内外俱圮，仅一二洞门通水。
若不疏浚，虽开吴淞下流，终无益也。
宜开庞山湖口，由长桥抵吴家港。
则湖有所泄，江有所归，源盛流长，为利大矣。
松江大黄浦西南受杭、嘉之水，西北受氵殿、泖诸荡之水，总会於浦，而秀州塘、山泾港诸处实黄浦来源也。
氵殿山湖入黄浦道渐多淤浅，宜为疏瀹。
而自黄浦、横涝、洙泾，经秀州塘入南泖，至山泾港等处，万四千馀丈，待浚尤急。
他如苏之茜泾、杨林、白茆、七浦诸港，松之蒲汇、官绍诸塘，常、镇之澡港、九曲诸河，并宜设法开导，次第修举。 
八年，又言： 苏、松诸郡干河支港凡数百，大则泄水入海，次则通湖达江，小则引流灌田。
今吴淞江、白茆塘、秀州塘、蒲汇塘、孟渎河、舜河、青旸港俱已告成，支河数十，宜尽开浚。 
俱从其请。
久之，用仪望议，特设苏、松水利副使，以许应逵领之。
乃浚吴淞八十馀晨，筑塘九十馀处，开新河百二十三道，浚内河百三十九道，筑上海李家洪老鸦嘴海岸十八里，发帑金二十万。
应逵以其半讫工。
三十七、八年间，霪雨浸溢，水患日炽。
越数年，给事中归子顾言： 宋时，吴淞江阔九里。
元末淤塞。
正统间，周忱立表江心，疏而浚之。
崔恭、徐贯、李充嗣、海瑞相继浚者凡五，迄今四十馀年，废而不讲。
宜使江阔水驶，塘浦支河分流四达。 
疏入留中。
巡按御史薛贞复请行之，下部议而未行。
至天启中，巡抚都御史周起元复请浚吴淞、白茆。
崇祯初，员外郎蔡懋德、巡抚都御史李待问皆以为请。
久之，巡抚都御史张国维请疏吴江长桥七十二〈谷共〉及九里、石塘诸洞。
御史李谟复请浚吴淞、白茆。
俱下部议，未能行也。
十年，增筑雄县横堤八里，御滹沱暴涨。
十三年，以尚宝少卿徐贞明兼御史，领垦田使。
贞明为给事中，尝请兴西北水利如南人圩田之制，引水成田。
工部覆议： 畿辅诸郡邑，以上流十五河之水泄於猫儿一湾，海口又极束隘，故所在横流。
必多开支河，挑浚海口，而后水势可平，疏浚可施。
然役大费繁，而今以民劳财匮，方务省事，请罢其议。 
乃已。
后贞明谪官，著《潞水客谭》一书，论水利当兴者十四条。
时巡抚张国彦、副使顾养谦方开水利於蓟、永有效，於是给事中王敬民荐贞明，特召还，赐敕勘水利。
贞明乃先治京东州邑，如密云燕乐庄，平谷水峪寺、龙家务庄，三河塘会庄、顺庆屯地。
蓟州城北黄厓营，城西白马泉、镇国庄，城东马伸桥，夹林河而下别山铺，夹阴流河而下至於阴流。
遵化平安城，夹运河而下沙河铺西，城南铁厂、涌珠湖以下韭菜沟、上素河、下素河百馀里。
丰润之南，则大寨、剌榆坨、史家河、大王庄，东则榛子镇，西则鸦红桥，夹河五十馀里。
玉田青庄坞、后湖庄、三里屯及大泉、小泉，至於濒海之地，自水道沽关、黑严子墩至开平卫南宋家营，东西百馀里，南北百八十里。
垦田三万九千馀亩。
至真定将治滹沱近堧地，御史王之栋言： 滹沱非人力可治，徒耗财扰民。 
帝入其言，欲罪诸建议者。
申时行言： 垦田兴利谓之害民，议甚舛。
顾为此说者，其故有二。
北方民游惰好闲，惮於力作，水田有耕耨之劳，胼胝之苦，不便一也。
贵势有力家侵占甚多，不待耕作，坐收芦苇薪刍之利；若开垦成田，归於业户，隶於有司，则已利尽失，不便二也。
然以国家大计较之，不便者小，而便者大。
惟在斟酌地势，体察人情，沙碱不必尽开，黍麦无烦改作，应用夫役，必官募之，不拂民情，不失地利，乃谋国长策耳。 
於是贞明得无罪，而水田事终罢。
巡抚都御史梁问孟筑横城堡边墙，虑宁夏有黄河患，请堤西岔河，障水东流。
从之。
十九年，尚宝丞周弘禴言： 宁夏河东有汉、秦二坝，请依河西汉、唐坝筑以石，於渠外疏大渠一道，北达鸳鸯诸湖。 
诏可。
二十三年，黄、淮涨溢，淮、扬昏垫。
议者多请开高家堰以分淮。
宝应知县陈煃为御史，虑高堰既开，害民产盐场，请自兴、盐迤东，疏白涂河、石〈石达〉口、廖家港为数河，分门出海；然后从下而上，浚清水、子婴二沟，且多开瓜、仪闸口以泄水。
给事中祝世禄亦言： 议者欲放淮从广阳、射阳二湖入海。
广阳阔仅八里，射阳仅二十五丈，名为湖，实河也。
且离海三百里，迂回浅窄，高、宝七州县水惟此一线宣泄之，又使淮注焉，田庐盐场，必无幸矣。
广阳湖东有大湖，方广六十里，湖北口有旧官河，自官荡至盐城石〈石达〉口，通海仅五十三里，此导淮入海一便也。 
下部及河漕官议，俱格不行。
既而总河尚书杨一魁言： 黄水倒灌，正以海口为阻。
分黄工就，则石〈石达〉口、廖家港、白驹场海口，金湾、芒稻诸河，急宜开刷。 
乃命如议行之。
三十年，保定巡抚都御史汪应蛟言： 易水可溉金台，滹水可溉恒山，溏水可溉中山，滏水可溉襄国，漳水可溉邺下，而瀛海当众河下流，故号河中，视江南泽国不异。
至於山下之泉，地中之水，所在皆有，宜各设坝建闸，通渠筑堤，高者自灌，下则车汲。
用南方水田法，六郡之内，得水田数万顷，畿民从此饶，永无旱涝之患。
不幸滨河有梗，亦可改折於南，取籴于北。
此国家无穷利也。 
报可。
应蛟乃于天津葛沽、何家圈、双沟、白塘，令防海军丁屯种，人授田四亩，共种五千馀亩，水稻二千亩，收多，因上言： 垦地七千顷，岁可得谷二百馀万石，此行之而效者也。 
是年，真定知府郭勉浚大鸣、小鸣泉四十馀穴，溉田千顷。
邢台达活、野狐二泉流为牛尾河，百泉流为澧河，建二十一闸二堤，灌田五百馀顷。
天启元年，御史左光斗用应蛟策，复天津屯田，令通判卢观象管理屯田水利。
明年，巡按御史张慎言言： 自枝河而西，静海、兴济之间，万顷沃壤。
河之东，尚有盐水沽等处为膏腴之田，惜皆芜废。
今观象开寇家口以南田三千馀亩，沟洫芦塘之法，种植疏浚之方，皆具而有法，人何惮而不为？
大抵开种之法有五：一官种。
谓牛、种、器具、耕作、雇募皆出於官，而官亦尽收其田之入也。
一佃种。
谓民愿垦而无力，其牛、种、器具仰给於官，待纳稼之时，官十而取其四也。
一民种。
佃之有力者，自认开垦若干，迨开荒既熟，较数岁之中以为常，十一而取是也。一军种。
即令海防营军种葛沽之田，人耕四亩，收二石，缘有行、月粮，故收租重也。
一屯种。
祖宗卫军有屯田，或五十亩，或百亩。
军为屯种者，岁入十七於官，即以所入为官军岁支之用。
国初兵农之善制也。
四法已行，惟屯种则今日兵与军分，而屯仅存其名。
当选各卫之屯馀，垦津门之沃土，如官种法行之。 
章下所司，命太仆卿董应举管天津至山海屯田，规画数年，开田十八万亩，积谷无算。
崇祯二年，兵部侍郎申用懋言： 永平泺河诸水，逶迤宽衍，可疏渠以防旱潦。
山坡隙地，便栽种。
宜令有司相地察源，为民兴利。 
从之。
