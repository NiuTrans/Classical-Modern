海内东北陬以南者。
钜燕在东北陬。
国在流沙中者埻端、玺㬇，在昆仑虚东南。
一曰海内之郡，不为郡县，在流沙中。
国在流沙外者，大夏、竖沙、居繇、月支之国。
西胡白玉山在大夏东，苍梧在白玉山西南，皆在流沙西，昆仑虚东南。
昆仑山在西胡西。皆在西北。
雷泽中有雷神，龙首而人头，鼓其腹。
在吴西。
都州在海中。
一曰郁州。
琅邪台在渤海间，琅邪之东。
其北有山，一曰在海间。
韩雁在海中，都州南。
始鸠在海中，辕厉南。
会稽山在大楚南。
岷三江：首大江出汶山，北江出曼山，南江出高山。
高山在城都西。
入海，在长州南。
浙江出三天子都，在其东。在闽西北，入海，余暨南。
庐江出三天子都，入江，彭泽西。
一曰天子鄣。
淮水出馀山，馀山在朝阳东，义乡西，入海淮浦北。
湘水出舜葬东南陬，西环之，入洞庭下。
一曰东南西泽。汉水出鲋鱼之山，帝颛顼葬于阳，九嫔葬于阴，四蛇卫之。
濛水出汉阳西，入江，聂阳西。
温水出崆峒，山在临汾南，入河，华阳北。
颍水出少室，少室山在雍氏南，入淮西鄢北。
一曰缑氏。
白水出蜀，而东南注江，入江州城下。
沅水山出象郡镡城西，入东注江，入下隽西，合洞庭中。
肄水出临晋西南，而东南注海，入番禺西。
潢水出桂阳西北山，东南注肄水，入敦浦西。
洛水出洛西山，东北注河，入成皋之西。
汾水出上窳北，而西南注河，入皮氏南。
沁水出井陉山东，东南注河，入怀东南。
济水出共山南东丘，绝钜鹿泽，注渤海，入齐琅槐东北。
潦水出卫皋东，东南注渤海，入潦阳。
虖沱水出晋阳城南，而西至阳曲北，而东注渤海，入越章武北。
漳水出山阳东，东注渤海，入章武南。
