海内西北陬以东者。
蛇巫之山，上有人操柸而东向立。
一曰龟山。
西王母梯几而戴胜杖。
其南有三青鸟，为西王母取食。
在昆仑虚北。
有人曰大行伯，把戈。
其东有犬封国。
贰负之尸在大行伯东。
犬封国曰大戎国，状如犬。
有一女子，方跪进柸食。
有文马，缟身朱鬣，目若黄金，名曰吉量，乘之寿千岁。
鬼国在贰负之尸北，为物人面而一目。
一曰贰负神在其东，为物人而蛇身。
蜪犬如犬，青，食人从首始。
穷奇状如虎，有翼，食人从首始。
所食被发。
在蜪犬北。
一曰从足。
帝尧台、帝喾台、帝丹朱台、帝舜台，各二台，台四方，在昆仑东北。
大蜂，其状如螽；朱蛾，其状如蛾。
蟜，其为人虎文，胫有䏿。
在穷奇东。
一曰状如人，昆仑虚北所有。
阘非，人面而兽身，青色。
据比之尸，其为人折颈披发，无一手。
环狗，其为人兽首人身。
一曰蝟状如狗，黄色。
袜，其为物，人身黑首从目。
戎，其为人，人首三角。
林氏国有珍兽，大若虎，五采毕具，尾长于身，名曰驺吾，乘之日行千里。
昆仑虚南所，有泛林方三百里。
从极之渊深三百仞，维冰夷恒都焉，冰夷人面，乘两龙。
一曰忠极之渊。
阳污之山，河山其中，凌门之山，河出其中。
王子夜之尸，两手、两股、胸、首、齿，皆断异处。
舜夷登比氏生宵明、烛光，处河大泽，二女之灵能照此所方百里。
一曰登北氏。
盖国在钜燕南，倭北。
倭属燕。
朝鲜在列阳东，海北山南。
列阳属燕。
列姑射在海河州中。
射姑国在海中，属列姑射。
西南，山环之。
大蟹在海中。
陵鱼人面，手足，鱼身，在海中。
大鯾居海中。
明组邑居海中。
逢莱山在海中。
大人之市在海中。
