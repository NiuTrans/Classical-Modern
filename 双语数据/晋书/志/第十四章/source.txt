《书》曰： 唐虞稽古，建官惟百。 
所以奖导民萌，裁成庶政。
《易》曰： 天垂象，圣人则之。 
执法在南宫之右，上相处端门之外，而鸟龙居位，云火垂名，前史详之，其以尚矣。
黄帝置三公之秩，以亲黎元，少昊配九扈之名，以为农正，命重黎于天地，诏融冥于水火，则可得而言焉。
伊尹曰： 三公调阴阳，九卿通寒暑，大夫知人事，列士去其私。 
而成汤居亳，初置二相，以伊尹、仲虺为之，凡厥枢会，仰承君命。
总及周武下车，成康垂则，六卿分职，二公弘化，咸树司存，各题标准，苟非其道，人弗虚荣。
贻厥孙谋，其固本也如此。
及秦变周官，汉遵嬴旧，或随时适用，或因务迁革，霸王之典，义在于斯，既获厥安，所谓得其时制者也。
四征兴于汉代，四安起于魏初，四镇通于柔远，四平止于丧乱，其渡辽、凌江，轻车、强弩，式扬遐外，用表攻伐，兴而复毁，厥号弥繁。
及当涂得志，克平诸夏，初有军师祭酒，参掌戎律。
建安十三年，罢汉台司，更置丞相，而以曹公居之，用兼端揆。
孙吴、刘蜀，多依汉制，虽复临时命氏，而无忝旧章。
世祖武皇帝即位之初，以安平王孚为太宰，郑冲为太傅，王祥为太保，司马望为太尉，何曾为司徒，荀顗为司空，石苞为大司马，陈骞为大将军，世所谓八公同辰，攀云附翼者也。
若乃成乎栋宇，非一枝之势；处乎经纶，称万夫之敌。
或牵羊以叶于梦，或垂钓以申其道，或空桑以献其术，或操版以启其心。
卧龙飞鸿，方金拟璧，秦奚、郑产，楚材晋用，斯亦曩时之良具，其又昭彰者焉。
宣王既诛曹爽，政由己出，网罗英俊，以备天官。
及兰卿受羁，贵公显戮，虽复策名魏氏，而乃心皇晋。
及文王纂业，初启晋台，始置二卫，有前驱养由之弩；及设三部，有熊渠佽飞之众。
是以武帝龙飞，乘兹奋翼，犹武王以周之十乱而理殷民者也。
是以泰始尽于太康，乔柯茂叶，来居斯位；自太兴讫于建元，南金北铣，用处兹秩。
虽未拟乎夔拊龙言，天工人代，亦庶几乎任官惟贤，莅事惟能者也。
丞相、相国，并秦官也。
晋受魏禅，并不置，自惠帝之后，省置无恆。
为之者，赵王伦、梁王肜、成都王颖、南阳王保、王敦、王导之徒，皆非复寻常人臣之职。
太宰、太傅、太保，周之三公官也。
魏初唯置太傅，以钟繇为之，末年又置太保，以郑冲为之。
晋初以景帝讳故，又采《周官》官名，置太宰以代太师之任，秩增三司，与太傅太保皆为上公，论道经邦，燮理阴阳，无其人则阙。
以安平献王孚居之。
自渡江以后，其名不替，而居之者甚寡。
太尉、司徒、司空，并古官也。
自汉历魏，置以为三公。
及晋受命，迄江左，其官相承不替。
大司马，古官也。
汉制以冠大将军、骠骑、车骑之上，以代太尉之职，故恆与太尉迭置，不并列。
及魏有太尉，而大司马、大将军各自为官，位在三司上。
晋受魏禅，因其制，以安平王孚为太宰，郑冲为太傅。王祥为太保，义阳王望为太尉，何曾为司徒，荀顗为司空，石苞为大司马，陈骞为大将军，凡八公同时并置，唯无丞相焉。
自义阳王望为大司马之后，定令如旧，在三司上。
大将军，古官也。
汉武帝置，冠以大司马名，为崇重之职。
及汉东京，大将军不常置，为之者皆擅朝权。
至景帝为大将军，亦受非常之任。
后以叔父孚为太尉，奏改大将军在太尉下。
及晋受命，犹依其制，位次三司下，后复旧，在三司上。
太康元年，琅邪王伷迁大将军，复制在三司下，伷薨后如旧。
开府仪同三司，汉官也。
殇帝延平元年，郑骘为车骑将军，仪同三司；仪同之名，始自此也。
及魏黄权以车骑将军开府仪同三司；开府之名，起于此也。
骠骑、车骑、卫将军、伏波、抚军、都护、镇军、中军、四征、四镇、龙骧、典军、上军、辅国等大将军，左右光禄、光禄三大夫，开府者皆为位从公。
太宰、太傅、太保、司徒、司空、左右光禄大夫、光禄大夫，开府位从公者为文官公，冠进贤三梁，黑介帻。
大司马、大将军、太尉、骠骑、车骑、卫将军、诸大将军，开府位从公者为武官公，皆著武冠，平上黑帻。
文武官公，皆假金章紫绶，著五时服。
其相国、丞相，皆衮冕，绿盭绶，所以殊于常公也。
诸公及开府位从公者，品秩第一，食奉日五斛。
太康二年，又给绢，春百匹，秋绢二百匹，绵二百斤。
元康元年，给菜田十顷，田驺十人，立夏后不及田者，食奉一年。
置长史一人，秩一千石；西东阁祭酒、西东曹掾、户仓贼曹令史属各一人；御属阁下令史、西东曹仓户贼曹令史、门令史、记室省事令史、阁下记室书令史、西东曹学事各一人。
给武贲二十人，持班剑。
给朝车驾驷、安车黑耳驾三各一乘，祭酒掾属白盖小车七乘，轺车施耳后户、皁轮犊车各一乘。
自祭酒已下，令史已上，皆皁零辟朝服。
太尉虽不加兵者，吏属皆绛服。
司徒加置左右长史各一人，秩千石；主簿、左西曹掾属各一人，西曹称右西曹，其左西曹令史已下人数如旧令。
司空加置导桥掾一人。
诸公及开府位从公加兵者，增置司马一人，秩千石；从事中郎二人，秩比千石；主簿、记室督各一人；舍人四人；兵铠、士曹，营军、刺奸、帐下都督，外都督，令史各一人。
主簿已下，令史已上，皆绛服。
司马给吏卒如长史，从事中郎给侍二人，主簿、记室督各给侍一人。
其余临时增崇者，则褒加各因其时为节文，不为定制。
诸公及开府位从公为持节都督，增参车为六人，长史、司马、从事中郎、主簿、记室督、祭酒、掾属、舍人如常加兵公制。
特进，汉官也。
二汉及魏晋以加官从本官车服。无吏卒。
太仆羊琇逊位，拜特进，加散骑常侍，无余官，故给吏卒车服。
其余加特进者，唯食其禄赐，位其班位而已，不别给特进吏卒车服，后定令。
特进品秩第二，位次诸公，在开府骠骑上，冠进贤两梁，黑介帻，五时朝服，佩水苍玉，无章绶，食奉日四斛。
太康二年，始赐春服绢五十匹，秋绢百五十匹，绵一百五十斤。
元康元年，给菜田八顷，田驺八人，立夏后不及田者，食奉一年。
置主簿、功曹史、门亭长、门下书佐各一人，给安车黑耳驾御一人，轺车施耳后户一乘。
左右光禄大夫，假金章紫绶。
光禄大夫加金章紫绶者，品秩第二，禄赐、班位、冠帻、车服、佩玉，置吏卒羽林及卒，诸所赐给皆与特进同。
其以为加官者，唯假章绶、禄赐班位而已，不别给车服吏卒也。
又卒赠此位，本已有卿官者，不复重给吏卒，其余皆给。
光禄大夫假银章青绶者，品秩第三，位在金紫将军下，诸卿上。
汉时所置无定员，多以为拜假赗赠之使，及监护丧事。
魏氏已来，转复优重，不复以为使命之官。
其诸公告老者，皆家拜此位；及在朝显职，复用加之，及晋受命，仍旧不改，复以为优崇之制。
而诸公逊位，不复加之，或更拜上公，或以本封食公禄。
其诸卿尹中朝大官年老致仕者，及内外之职加此者，前后甚众。
由是或因得开府，或进加金章紫绶，又复以为礼赠之位。
泰始中，唯太子詹事杨珧加给事中光禄大夫。
加兵之制，诸所供给依三品将军。
其余自如旧制，终武、惠、孝怀三世。
光禄大夫与卿同秩中二千石，著进贤两梁冠，黑介帻，五时朝服，佩水苍玉，食奉日三斛。
太康二年，始给春赐绢五十匹，秋绢百匹，绵百斤。
惠帝元康元年，始给菜田六顷，田驺六人，置主簿、功曹史、门亭长、门下书佐各一人。
骠骑已下及诸大将军不开府非持节都督者，品秩第二，其禄与特进同。
置长史、司马各一人，秩千石；主簿，功曹史，门下督，录事，兵铠士贼曹，营军、刺奸、帐下都督，功曹书佐门吏，门下书吏各一人。
其假节为都督者，所置与四征镇加大将军不开府为都督者同。
四征镇安平加大将军不开府、持节都督者，品秩第二，置参佐吏卒，幕府兵骑如常都督制，唯朝会禄赐从二品将军之例。
然则持节、都督无定员，前汉遣使始有持节。
光武建武初，征伐四方，始权时置督军御史，事竟罢。
建安中，魏武为相，始遣大将军督之。
二十一年，征孙权还，夏侯惇督二十六军是也。
魏文帝黄初三年，始置都督诸州军事，或领刺史。
又上军大将军曹真都督中外诸军事、假黄钺，则总统内外诸军矣。
魏明帝太和四年秋，宣帝征蜀，加号大都督。
高贵乡公正元二年，文帝都督中外诸军，寻加大都督。
及晋受禅，都督诸军为上，临诸军次之，督诸军为下；使持节为上，持节次之，假节为下。
使持节得杀二千石以下；持节杀无官位人，若军事，得与使持节同；假节唯军事得杀犯军令者。
江左以来，都督中外尤重，唯王导等权重者乃居之。
三品将军秩中二千石者，著武冠，平上黑帻，五时朝服，佩水苍玉，食奉、春秋赐绵绢、菜田、田驺如光禄大夫诸卿制。
置长史、司马各一人，秩千石；主簿，功曹，门下都督，录事，兵铠士贼曹，营军、刺奸吏、帐下都督，功曹书佐门吏，门下书吏各一人。
录尚书，案汉武时，左右曹诸吏分平尚书奏事，知枢要者始领尚书事。
张安世以车骑将军，霍光以大将军，王凤以大司马，师丹以左将军并领尚书事。
后汉章帝以太傅赵憙、太尉牟融并录尚书事。
尚书有录名，盖自憙、融始，亦西京领尚书之任，犹唐虞大麓之职也。
和帝时，太尉邓彪为太傅，录尚书事，位上公，在三公上，汉制遂以为常，每少帝立则置太傅录尚书事，犹古冢宰总己之义，薨辄罢之。
自魏晋以后，亦公卿权重者为之。
尚书令，秩千石，假铜印墨绶，冠进贤两梁冠，纳言帻，五时朝服，佩水苍玉，食奉月五十斛。
受拜则策命之，以在端右故也。
太康二年，始给赐绢，春三十匹，秋七十匹。绵七十斤。
元康元年，始给菜田六顷，田驺六人，立夏后不及田者，食奉一年。
始贾充为尚书令，以目疾表置省事吏四人，省事盖自此始。
仆射，服秩印绶与令同。
案汉本置一人，至汉献帝建安四年，以执金吾荣郃为尚书左仆射，仆射分置左右，盖自此始。
经魏至晋，迄于江左，省置无恆，置二，则为左右仆射，或不两置，但曰尚书仆射。
令阙，则左为省主；若左右并阙，则置尚书仆射以主左事。
列曹尚书，案尚书本汉承秦置，及武帝游宴后庭，始用宦者主中书，以司马迁为之，中间遂罢其官，以为中书之职。
至成帝建始四年，罢中书宦者，又置尚书五人，一人为仆射，而四人分为四曹，通掌图书秘记章奏之事，各有其任。
其一曰常侍曹，主丞相御史公卿事。
其二曰二千石曹，主刺史郡国事。
其三曰民曹，主吏民上书事。
其四曰主客曹，主外国夷狄事。
后成帝又置三公曹，主断狱，是为五曹。
后汉光武以三公曹主岁尽考课诸州郡事，改常侍曹为吏部曹，主选举祠祀事，民曹主缮修功作盐池园苑事，客曹主护驾羌胡朝贺事，二千石曹主辞讼事，中都官曹主水火盗贼事，合为六曹。
并令仆二人，谓之八座。
尚书虽有曹名，不以为号。
灵帝以侍中梁鹄为选部尚书，于此始见曹名。
及魏改选部为吏部，主选部事，又有左民、客曹、五兵、度支、凡五曹尚书、二仆射、一令为八座。
及晋置吏部、三公、客曹、驾部、屯田、度支六曹、而无五兵。
咸宁二年，省驾部尚书。
四年，省一仆射，又置驾部尚书。
太康中，有吏部、殿中及五兵、田曹、度支、左民为六曹尚书，又无驾部、三公、客曹。
惠帝世又有右民尚书，止于六曹，不知此时省何曹也。
及渡江，有吏部、祠部、五兵、左民、度支五尚书。
祠部尚书常与右仆射通职，不恆置，以右仆射摄之，若右仆射阙，则以祠部尚书摄知右事。
左右丞，自汉武帝建始四年置尚书，而便置丞四人。
及光武始减其二，唯置左右丞，左右丞盖自此始也。
自此至晋不改。
晋左丞主台内禁令，宗庙祠祀，朝仪礼制，选用署吏，急假；右丞掌台内库藏庐舍，凡诸器用之物，及廪振人租布，刑狱兵器，督录远道文书章表奏事。
八座郎初拜，皆沿汉旧制，并集都座交礼，迁职又解交焉。
尚书郎，西汉旧置四人，以分掌尚书。
其一人主匈奴单于营部，一人主羌夷吏民，一人主户口垦田，一人主财帛委输。
及光武分尚书为六曹之后，合置三十四人，秩四百石，并左右丞为三十六人。
郎主作文书起草，更直五日于建礼门内。
尚书郎初从三署诣台试，守尚书郎，中岁满称尚书郎，三年称侍郎，选有吏能者为之。
至魏，尚书郎有殿中、吏部、驾部、金部、虞曹、比部、南主客、祠部、度支、库部、农部、水部、仪曹、三公、仓部、民曹、二千石、中兵、外兵、都兵、别兵、考功、定课，凡二十三郎。
青龙二年，尚书陈矫奏置都官、骑兵，合凡二十五郎。
每一郎缺，白试诸孝廉能结文案者五人，谨封奏其姓名以补之。
及晋受命，武帝罢农部、定课，置直事、殿中、祠部、仪曹、吏部、三公、比部、金部、仓部、度支、都官、二千石、左民、右民、虞曹、屯田、起部、水部、左右主客、驾部、车部、库部、左右中兵、左右外兵、别兵、都兵、骑兵、左右士、北主客、南主客，为三十四曹郎。
后又置运曹，凡三十五曹，置郎二十三人，更相统摄。
及江左，无直事、右民、屯田、车部、别兵、都兵、骑兵、左右士、运曹十曹郎。
康穆以后，又无虞曹、二千石二郎，但有殿中、祠部、吏部、仪曹、三公、比部、金部、仓部、度支、都官、左民、起部、水部、主客、驾部、库部、中兵、外兵十八曹郎。
后又省主客、起部、水部，余十五曹云。
侍中，案黄帝时风后为侍中，于周为常伯之任，秦取古名置侍中，汉因之。
秦汉俱无定员，以功高者一人为仆射。
魏晋以来置四人，别加官者则非数。
掌傧赞威仪，大驾出则次直侍中护驾，正直侍中负玺陪乘，不带剑，余皆骑从。
御登殿，与散骑常侍对扶，侍中居左，常侍居右。
备切问近对，拾遗补阙。
及江左哀帝兴宁四年，桓温奏省二人，后复旧。
给事黄门侍郎，秦官也。
汉已后并因之，与侍中俱管门下众事，无员。
及晋，置员四人。
散骑常侍，本秦官也。
秦置散骑，又置中常侍，散骑骑从乘舆车后，中常侍得入禁中，皆无员，亦以为加官。
汉东京初，省散骑，而中常侍用宦者。
魏文帝黄初初，置散骑，合之于中常侍，同掌规谏，不典事，貂榼插右，骑而散从，至晋不改。
及元康中，惠帝始以宦者董猛为中常侍，后遂止。
常为显职。
给事中，秦官也。
所加或大夫、博士、议郎，掌顾问应对，位次中常侍。
汉因之。
及汉东京省，魏世复置，至晋不改。
在散骑常侍下，给事黄门侍郎上，无员。
通直散骑常侍，案魏末散骑常侍又有在员外者。
泰始十年，武帝使二人与散骑常侍通员直，故谓之通直散骑常侍。
江左置四人。
员外散骑常侍，魏末置，无员。
散骑侍郎四人，魏初与散骑常侍同置。
自魏至晋，散骑常侍、侍郎与侍中、黄门侍郎共平尚书奏事，江左乃罢。
通直散骑侍郎四人。
初，武帝置员外散骑侍郎，及太兴元年，元帝使二人与散骑侍郎通员直，故谓之通直散骑侍郎，后增为四人。
员外散骑侍郎，武帝置，无员。
奉朝请，本不为官，无员。
汉东京罢三公、外戚、宗室、诸侯多奉朝请。
奉朝请者，奉朝会请召而已。
武帝亦以宗室、外戚为奉车、驸马、骑三都尉而奉朝请焉。
元帝为晋王，以参军为奉车都尉，掾属为驸马都尉，行参军舍人为骑都尉，皆奉朝请。
后罢奉车、骑二都尉，唯留驸马都尉奉朝请。
诸尚公主者刘惔、桓温皆为之。
中书监及令，案汉武帝游宴后庭，始使宦者典事尚书，谓之中书谒者，置令、仆射。
成帝改中书谒者令曰中谒者令，罢仆射。
汉东京省中谒者令，而有中官谒者令，非其职也。
魏武帝为魏王，置秘书令，典尚书奏事。
文帝黄初初改为中书，置监、令，以秘书左丞刘放为中书监，右丞孙资为中书令；监、令盖自此始也。
及晋因之，并置员一人。
中书侍郎，魏黄初初，中书既置监、令，又置通事郎，次黄门郎。
黄门郎已署事过，通事乃署名。
已署，奏以入，为帝省读，书可。
及晋，改曰中书侍郎，员四人。
中书侍郎盖此始也。
及江左初，改中书侍郎曰通事郎，寻复为中书侍郎。
中书舍人，案晋初初置舍人、通事各一人，江左合舍人通事谓之通事舍人，掌呈奏案章。
后省，而以中书侍郎一人直西省，又掌诏命。
秘书监，案汉桓帝延熹二年置秘书监，后省。
魏武为魏王，置秘书令、丞。
及文帝黄初初，置中书令，典尚书奏事，而秘书改令为监。
后以何祯为秘书丞，而秘书先自有丞，乃以祯为秘书右丞。
及晋受命，武帝以秘书并中书省，其秘书著作之局不废。
惠帝永平中，复置秘书监，其属官有丞，有郎，并统著作省。
著作郎，周左史之任也。
汉东京图籍在东观，故使名儒著作东观，有其名，尚未有官。
魏明帝太和中，诏置著作郎，于此始有其官，隶中书省。
及晋受命，武帝以缪徵为中书著作郎。
元康二年，诏曰： 著作旧属中书，而秘书既典文籍，今改中书著作为秘书著作。 
于是改隶秘书省。
后别自置省而犹隶秘书。
著作郎一人，谓之大著作郎，专掌史任，又置佐著作郎八人。
著作郎始到职，必撰名臣传一人。
太常、光禄勋、卫尉、太仆、廷尉、大鸿胪、宗正、大司农、少府、将作大匠、太后三卿、大长秋，皆为列卿，各置丞、功曹、主簿、五官等员。
太常，有博士、协律校尉员，又统太学诸博士、祭酒及太史、太庙、太乐、鼓吹、陵等令，太史又别置灵台丞。
太常博士，魏官也。
魏文帝初置，晋因之。
掌引导乘舆。
王公已下应追谥者，则博士议定之。
协律校尉，汉协律都尉之职也，魏杜夔为之。
及晋，改为协律校尉。
晋初承魏制，置博士十九人。
及咸宁四年，武帝初立国子学，定置国子祭酒、博士各一人，助教十五人，以教生徒。
博士皆取履行清淳，通明典义者，若散骑常侍、中书侍郎、太子中庶子以上，乃得召试。
及江左初，减为九人。
元帝末，增《仪礼》、《春秋公羊》博士各一人，合为十一人。
后又增为十六人，不复分掌《五经》，而谓之太学博士也。
孝武太元十年，损国子助教员为十人。
光禄勋，统武贲中郎将、羽林郎将、冗从仆射、羽林左监、五官左右中郎将、东园匠、太官，御府、守宫、黄门、掖庭、清商、华林园、暴室等令。
哀帝兴宁二年，省光禄勋，并司徒。
孝武宁康元年复置。
卫尉，统武库、公车、卫士、诸冶等令，左右都候，南北东西督冶掾。
及渡江，省卫尉。
太仆，统典农、典虞都尉，典虞丞，左右中典牧都尉，车府典牧，乘黄厩、骅骝厩、龙马厩等令。
典牧又别置羊牧丞。
太仆，自元帝渡江之后或省或置。
太仆省，故骅骝为门下之职。
廷尉，主刑法狱讼，属官有正、监、评，并有律博士员。
大鸿胪，统大行、典客、园池、华林园、钩盾等令，又有青宫列丞、鄴玄武苑丞。
及江左，有事则权置，无事则省。
宗正，统皇族宗人图谍，又统太医令史，又有司牧掾员。
及渡江，哀帝省并太常，太医以给门下省。
大司农，统太仓、籍田、导官三令，襄国都水长，东西南北部护漕掾。
及渡江，哀帝省并都水，孝武复置。
少府，统材官校尉、中左右三尚方、中黄左右藏、左校、甄官、平准、奚官等令，左校坊、鄴中黄左右藏、油官等丞。
及渡江，哀帝省并丹阳尹，孝武复置。
自渡江唯置一尚方，又省御府。
将作大匠，有事则置，无事则罢。
太后三卿，卫尉、少府、太仆，汉置，皆随太后宫为官号，在同名卿上，无太后则阙。
魏改汉制，在九卿下。
及晋复旧，在同号卿上。
大长秋，皇后卿也，有后则置，无后则省。
御史中丞，本秦官也，秦时，御史大夫有二丞，其一御史丞，其一为中丞。
中丞外督部刺史，内领侍御史，受公卿奏事，举劾案章。
汉因之，及成帝绥和元年，更名御史大夫为大司空，置长史，而中丞官职如故。
哀帝建平二年，复为御史大夫。
元寿二年，又为大司空，而中丞出外为御史台主。
历汉东京至晋因其制，以中丞为台主。
治书侍御史，案汉宣帝幸宣室斋居而决事，令侍御史二人治书侍侧，后因别置，谓之治书侍御史，盖其始也。
及魏，又置治书执法，掌奏劾，而治书侍御史掌律令，二官俱置。
及晋，唯置治书侍御史，员四人。
泰始四年，又置黄沙狱治书侍御史一人，秩与中丞同，掌诏狱及廷尉不当者皆治之。
后并河南，遂省黄沙治书侍御史。
及太康中，又省治书侍御史二员。
侍御史，案二汉所掌凡有五曹：一曰令曹，掌律令；二曰印曹，掌刻印；三曰供曹，掌斋祠；四曰尉马曹，掌厩马；五曰乘曹，掌护驾。
魏置八人。
及晋，置员九人，品同治书，而有十三曹：吏曹、课第曹、直事曹、印曹、中都督曹、外都督曹、媒曹、符节曹、水曹、中垒曹、营军曹、法曹、算曹。
及江左初，省课第曹，置库曹，掌厩牧牛马市租，后分曹，置外左库、内左库云。
殿中侍御史，案魏兰台遣二御史居殿中，伺察非法，即其始也。
及晋，置四人，江左置二人。
又案魏晋官品令又有禁防御史第七品，孝武太元中有检校御史吴琨，则此二职亦兰台之职也。
符节御史，秦符玺令之职也。
汉因之，位次御史中丞。
至魏，别为一台，位次御史中丞，掌授节、铜武符、竹使符。
及泰始九年，武帝省并兰台，置符节御史掌其事焉。
司隶校尉，案汉武初置十三州，刺史各一人，又置司隶校尉，察三辅、三河、弘农七郡，历汉东京及魏晋，其官不替。
属官有功曹、都官从事、诸曹从事、部郡从事、主簿、录事、门下书佐、省事、记室书佐、诸曹书佐守从事、武猛从事等员，凡吏一百人，卒三十二人。
及渡江，乃罢司隶校尉官，其职乃扬州刺史也。
谒者仆射，秦官也，自汉至魏因之。
魏置仆射，掌大拜授及百官班次，统谒者十人。
及武帝省仆射，以谒者并兰台。
江左复置仆射，后又省。
都水使者，汉水衡之职也。
汉又有都水长丞，主陂池灌溉，保守河渠，属太常。
汉东京省都水，置河堤谒者，魏因之。
及武帝省水衡，置都水使者一人，以河堤谒者为都水官属。及江左，省河堤谒者，置谒者六人。
中领军将军，魏官也。
汉建安四年，魏武丞相府自置，及拔汉中，以曹休为中领军。
文帝践阼，始置领军将军，以曹休为之，主五校、中垒、武卫等三营。
武帝初省，使中军将军羊祜统二卫、前、后、左、右、骁卫等营，即领军之任也。
怀帝永嘉中，改中军曰中领军。
永昌元年，改曰北军中候，寻复为领军。
成帝世，复为中候，寻复为领军。
护军将军，案本秦护军都尉官也。
汉因之，高祖以陈平为护军中尉，武帝复以为护军都尉，属大司马。
魏武为相，以韩浩为护军，史涣为领军，非汉官也。
建安十二年，改护军为中护军，领军为中领军，置长史、司马。
魏初，因置护军将军，主武官选，隶领军，晋世则不隶也。
元帝永昌元年，省护军，并领军。
明帝太宁二年，复置领、护，各领营兵。
江左以来，领军不复别领营，总统二卫、骁骑、材官诸营，护军犹别有营也。
资重者为领军、护军，资轻者为中领军、中护军。
属官有长史、司马、功曹、主簿、五官，受命出征则置参军。
左右卫将军，案文帝初置中卫。及武帝受命，分为左右卫，以羊琇为左、赵序为右。
并置长史、司马、功曹、主薄员，江左罢长史。
骁骑将军、游击将军，并汉杂号将军也。
魏置为中军。
及晋，以领、护、左右卫、骁骑、游击为六军。
左右前后军将军，案魏明帝时有左军，则左军魏官也，至晋不改。
武帝初又置前军、右军，泰始八年又置后军，是为四军。
屯骑、步兵、越骑、长水、射声等校尉，是为五校，并汉官也。
魏晋逮于江左，犹领营兵，并置司马、功曹、主簿。
后省左军、右军、前军、后军为镇卫军，其左右营校尉自如旧，皆中领军统之。
二卫始制前驱、由基、强弩为三部司马，各置督史。
左卫，熊渠武贲；右卫，佽飞武贲。
二卫各五部督。
其命中武贲，骁骑、游击各领之。
又置武贲、羽林、上骑、异力四部，并命中为五督。
其卫、镇四军如五校，各置千人。
更制殿中将军，中郎、校尉、司马比骁骑。
持椎斧武贲，分属二卫。
尉中武贲、持鈒冗从、羽林司马，常从人数各有差。
武帝甚重兵官，故军校多选朝廷清望之士居之。
先是，陈勰为文帝所待，特有才用，明解军令。
帝为晋王，委任使典兵事。
及蜀破后，令勰受诸葛亮围阵用兵倚伏之法，又甲乙校标帜之制，勰悉暗练之，遂以勰为殿中典兵中郎将，迁将军。
久之，武帝每出入，勰持白兽幡在乘舆左右，卤簿陈列齐肃。
太康末，武帝尝出射雉，勰时已为都水使者，散从。
车驾逼暗乃还，漏已尽，当合函，停乘舆，良久不得合，乃诏勰合之。
勰举白兽幡指麾，须臾之间而函成。
皆谢勰闲解，甚为武帝所任。
太子太傅、少傅，皆古官也。
泰始三年，武帝始建官，各置一人，尚未置詹事，官事无大小，皆由二傅，并有功曹、主簿、五官。
太傅中二千石，少傅二千石。
其训导者，太傅在前，少傅在后。
皇太子先拜，诸傅然后答之。
武帝后以储副体尊，遂命诸公居之；以本位重，故或行或领。
时侍中任恺，武帝所亲敬，复使领之，盖一时之制也。
咸宁元年，以给事黄门侍郎杨珧为詹事，掌宫事，二傅不复领官属。
及杨珧为卫将军，领少傅，省詹事，遂崇广傅训，命太尉贾充领太保，司空齐王攸领太傅，所置吏属复如旧。
二傅进贤两梁冠，黑介帻，五时朝服，佩水苍玉，食奉日三斛。
太康二年，始给春赐绢五十匹，秋绢百匹，绵百斤。
其后太尉汝南王亮、车骑将军杨骏、司空卫瓘、石鉴皆领傅保，犹不置詹事，以终武帝之世。
惠帝元康元年，复置詹事，二傅给菜田六顷，田驺六人，立夏后不及田者，食奉一年。
置丞一人，秩千石；主簿、五官掾、功曹史、主记门下史、录事、户曹法曹仓曹贼曹功曹书佐、门下亭长、门下书佐、省事各一人，给赤耳安车一乘。
及愍怀建官，乃置六傅，三太、三少，以景帝讳师，故改太师为太保，通省尚书事，詹事文书关由六傅。
然自元康之后，诸傅或二或三，或四或六，及永康中复不置詹事也。
自太安已来置詹事，终孝怀之世。
渡江之后，有太傅少傅，不立师保。
中庶子四人，职如侍中。
中舍人四人，咸宁四年置，以舍人才学美者为之，与中庶子共掌文翰，职如黄门侍郎，在中庶子下，洗马上。
食官令一人，职如太官令。
庶子四人，职比散骑常侍、中书监令。
舍人十六人，职比散骑、中书等侍郎。
洗马八人，职如谒者秘书，掌图籍。
释奠讲经则掌其事，出则直者前驱，导威仪。
率更令，主宫殿门户及赏罚事，职如光禄勋、卫尉。
家令，主刑狱、谷货、饮食，职比司农、少府。
汉东京主食官令，食官令及晋自为官，不复属家令。
仆，主车马、亲族，职如太仆、宗正。
左右卫率，案武帝建东宫，置卫率，初曰中卫率。
泰始五年，分为左右，各领一军。
惠帝时，愍怀太子在东宫，又加前后二率。
及江左，省前后二率，孝武太元中又置。
王置师、友、文学各一人，景帝讳，故改师为傅。
友者因文王、仲尼四友之名号。
改太守为内史，省相及仆。
有郎中令、中尉、大农为三卿。
大国置左右常侍各一人，省郎中，置侍郎二人，典书、典祠、典卫、学官令、典书丞各一人，治书四人，中尉司马、世子庶子、陵庙牧长各一人，谒者四人，中大夫六人，舍人十人，典府各一人。
咸宁三年，卫将军杨珧与中书监荀勖以齐王攸有时望，惧惠帝有后难，因追故司空裴秀立五等封建之旨，从容共陈时宜于武帝，以为 古者建侯，所以籓卫王室。
今吴寇未殄，方岳任大，而诸王为帅，都督封国，既各不臣其统内，于事重非宜。
又异姓诸将居边，宜参以亲戚，而诸王公皆在京都，非扞城之义，万世之固 。
帝初未之察，于是下诏议其制。
有司奏，从诸王公更制户邑，皆中尉领兵。
其平原、汝南、琅邪、扶风、齐为大国，梁、赵、乐安、燕、安平、义阳为次国，其余为小国，皆制所近县益满万户。
又为郡公制度如小国王，亦中尉领兵。
郡侯如不满五千户王，置一军一千一百人，亦中尉领之。
于时，唯特增鲁公国户邑，追进封故司空博陵公王沈为郡公，钜平侯羊祜为南城郡侯。
又南宫王承、随王万各于泰始中封为县王，邑千户，至是改正县王增邑为三千户。制度如郡侯，亦置一军。
自此非皇子不得为王，而诸王之支庶，皆皇家之近属至亲，亦各以土推恩受封。
其大国次国始封王之支子为公，承封王之支子为侯，继承封王之支子为伯。
小国五千户已上，始封王之支子为子，不满五千户始封王之支子及始封公侯之支子皆为男，非此皆不得封。
其公之制度如五千户国，侯之制度如不满五千户国，亦置一军千人，中尉领之，伯子男以下各有差而不置军。
大国始封之孙罢下军，曾孙又罢上军，次国始封子孙亦罢下军，其余皆以一军为常。
大国中军二千人，上下军各千五百人，次国上军二千人，下军千人。
其未之国者，大国置守土百人，次国八十人，小国六十人，郡侯县公亦如小国制度。
既行，所增徙各如本奏遣就国，而诸公皆恋京师，涕泣而去。
及吴平后，齐王攸遂之国。
中朝制，典书令在常侍下，侍郎上。
及渡江，则侍郎次常侍，而典书令居三军下。
公国则无中尉、常侍、三军，侯国又无大农、侍郎，伯子男唯典书以下，又无学官、令史职，皆以次损焉。
公侯以下置官属，随国大小无定制，其余官司各有差。
名山大泽不以封，盐铁金银铜锡，始平之竹园，别都宫室园囿，皆不为属国。
其仕在天朝者，与之国同，皆自选其文武官。
诸入作卿士而其世子年已壮者，皆遣莅国。
其王公已下，茅社符玺，车旗命服，一如泰始初故事。
州置刺史，别驾、治中从事、诸曹从事等员。
所领中郡以上及江阳、硃提郡，郡各置部从事一人，小郡亦置一人。
又有主簿，门亭长、录事、记室书佐、诸曹佐、守从事、武猛从事等。
凡吏四十一人，卒二十人。
诸州边远，或有山险，滨近寇贼羌夷者，又置弓马从事五十余人。
徐州又置淮海，凉州置河津，诸州置都水从事各一人。
凉、益州置吏八十五人，卒二十人。
荆州又置监佃督一人。
郡皆置太守，河南郡京师所在，则曰尹。
诸王国以内史掌太守之任，又置主簿、主记室、门下贼曹、议生、门下史、记室史、录事史、书佐、循行、干、小史、五官掾、功曹史、功曹书佐、循行小史、五官掾等员。
郡国户不满五千者，置职吏五十人，散吏十三人；五千户以上，则职吏六十三人，散吏二十一人；万户以上，职吏六十九人，散吏三十九人。
郡国皆置文学掾一人。
县大者置令，小者置长。
有主簿、录事史、主记室史、门下书佐、干、游徼、议生、循行功曹史、小史、廷掾、功曹史、小史书佐干、户曹掾史干、法曹门干、金仓贼曹掾史、兵曹史、吏曹史、狱小史、狱门亭长、都亭长、贼捕掾等员。
户不满三百以下，职吏十八人，散吏四人；三百以上，职吏二十八人，散吏六人；五百以上，职吏四十人，散吏八人；千以上，职吏五十三人，散吏十二人；千五百以上，职吏六十八人，散吏一十八人；三千以上，职吏八十八人，散吏二十六人。
郡国及县，农月皆随所领户多少为差，散吏为劝农。
又县五百以上皆置乡，三千以上置二乡，五千以上置三乡，万以上置四乡，乡置啬夫一人。
乡户不满千以下，置治书史一人；千以上置史、佐各一人，正一人；五千五百以上，置史一人，佐二人。
县率百户置里吏一人，其土广人稀，听随宜置里吏，限不得减五十户。
户千以上，置校官掾一人。
县皆置方略吏四人。
洛阳县置六部尉。
江左以后，建康亦置六部尉，余大县置二人，次县、小县各一人。
鄴、长安置吏如三千户以上之制。
四中郎将，并后汉置，历魏及晋，并有其职，江左弥重。
护羌、夷、蛮等校尉，案武帝置南蛮校尉于襄阳，西戎校尉于长安，南夷校尉于宁州。
元康中，护羌校尉为凉州刺史，西戎校尉为雍州刺史，南蛮校尉为荆州刺史。
及江左初，省南蛮校尉，寻又置于江陵，改南夷校尉曰镇蛮校尉。
及安帝时，于襄阳置宁蛮校尉。
护匈奴、羌、戎、蛮、夷、越中郎将，案武帝置四中郎将，或领刺史，或持节为之。
武帝又置平越中郎将，居广州，主护南越。
