日为太阳之精，主生恩德，人君之象也。
人君有瑕，必露其慝以告示焉。
故日月行有道之国则光明，人君吉昌，百姓安宁。
人君乘土而王，其政太平，则日五色无主。
日变色，有军，军破；无军，丧侯王。
其君无德，其臣乱国，则日赤无光。
日失色，所临之国不昌。日昼昏，行人无影，到暮不止者，上刑急，下不聊生，不去一年有大水。
日昼昏，乌鸟群鸣，国失政。
日中乌见，主不明，为政乱，国有白衣会，将军出，旌旗举。
日中有黑子、黑气、黑云，乍三乍五，臣废其主。
日蚀，阴侵阳，臣掩君之象，有亡国。
月为太阴之精，以之配日，女主之象；以之比德，刑罚之义；列之朝廷，诸侯大臣之类。
故君明，则月行依度；臣执权，则月行失道；大臣用事，兵刑失理，则月行乍南乍北；女主外戚擅权，则或进或退。
月变色，将有殃。
月昼明，奸邪并作，君臣争明，女主失行，阴国兵强，中国饥，天下谋僭。
数月重见，国以乱亡。
岁星曰东方春木，于人，五常，仁也；五事，貌也。
仁亏貌失，逆春令，伤木气，则罚见岁星。
岁星盈缩，以其舍命国。
其所居久，其国有德厚，五谷丰昌，不可伐。
其对为冲，岁乃有殃。
岁星安静中度，吉。
盈缩失次，其国有忧，不可举事用兵。
又曰，人主之象也，色欲明，光色润泽，德合同。
又曰，进退如度，奸邪息；变色乱行，主无福。
又主福，主大司农，主齐吴，主司天下诸侯人君之过，主岁五谷。
赤而角，其国昌；赤黄而沈，其野大穰。
荧惑曰南方夏火，礼也，视也。礼亏视失，逆夏令，伤火气，罚见荧惑。
荧惑法使行无常，出则有兵，入则兵散。
以舍命国，为乱为贼，为疾为丧，为饥为兵，所居国受殃。
环绕钩已，芒角动摇，变色，乍前乍后，乍左乍右，其为殃愈甚。
其南丈夫、北女子丧。
周旋止息，乃为死丧；寇乱其野，亡地。
其失行而速，兵聚其下，顺之战胜。
又曰，荧惑主大鸿胪，主死丧，主司空。
又为司马，主楚吴越以南；又司天下群臣之过，司骄奢亡乱妖孽，主岁成败。又曰，荧惑不动，兵不战，有诛将。
其出色赤怒，逆行成钩已，战凶，有围军；钩已，有芒角如锋刃，人主无出宫，下有伏兵；芒大则人众怒。
又为理，外则理兵，内则理政，为天子之理也。
故曰，虽有明天子，必视荧惑所在。
其入守犯太微、轩辕、营室、房、心，主命恶之。
填星曰中央季夏土，信也，思心也。
仁义礼智，以信为主，貌言视德，以心为正，故四星皆失，填乃为之动。
动而盈，侯王不宁。
缩，有军不复。
所居之宿，国吉，得地及女子，有福，不可伐；去之，失地，若有女忧。
居宿久，国福厚；易则薄。
失次而上二三宿曰盈，有主命不成，不乃大水。
失次而下曰缩，后戚，其岁不复，不乃天裂若地动。
一曰，填为黄帝之德，女主之象，主德厚安危存亡之机，司天下女主之过。
又曰，天子之星也。
天子失信，则填星大动。
太白曰西方秋金，义也，言也。
义亏言失，逆秋令，伤金气，罚见太白。
太白进退以候兵，高埤迟速，静躁见伏，用兵皆象之，吉。
其出西方，失行，夷狄败；出东方，失行，中国败。
未尽期日，过参天，病其对国。
若经天，天下革，民更王，是谓乱纪，人众流亡。
昼见，与日争明，强国弱，小国强，女主昌。
又曰，太白主大臣，其号上公也，大司马位谨候此。
辰星曰北方冬水，智也，听也。
智亏听失，逆冬令，伤水气，罚见辰星。
辰星见，则主刑，主廷尉，主燕赵，又为燕、赵、代以北；宰相之象。
亦为杀伐之气，战斗之象。
又曰，军于野，辰星为偏将之象，无军为刑事。和阴阳，应效不效，其时不和。
出失其时，寒署失其节，邦当大饥。
当出不出，是谓击卒，兵大起。
在于房心间，地动。
亦曰，辰星出入躁疾，常主夷狄。
又曰，蛮夷之星也，亦主刑法之得失。
色黄而小，地大动。
光明与月相逮，其国大水。
凡五星有色，大小不同，各依其行而顺时应节。
色变有类，凡青皆比参左肩，赤比心大星，黄比参右肩，白比狼星，黑比奎大星。
不失本色而应其四时者，吉；色害其行，凶。
凡五星所出所行所直之辰，其国为得位。
得位者，岁星以德，荧惑有礼，填星有福，太白兵强，辰星阴阳和。
所行所直之辰，顺其色而有角者胜，其色害者败。
居实，有德也；居虚，无德也。
色胜位，行胜色，行得尽胜之。
营室为清庙，岁星庙也。
心为明堂，荧惑庙也。
南斗为文太室，填星庙也。
亢为疏庙，太白庙也。
七星为员宫，辰星庙也。
五星行至其庙，谨候其命。
凡五星盈缩失位，其精降于地为人。
岁星降为贵臣；荧惑降为童兒，歌谣嬉戏；填星降为老人妇女；太白降为壮夫，处于林麓；辰星降为妇人。
吉凶之应，随其象告。
凡五星，木与土合，为内乱，饥；与水合，为变谋而更事；与火合，为饥，为旱；与金合，为白衣之会，合斗，国有内乱，野有破军，为水。
太白在南，岁星在北，名曰牝牡，年谷大熟。
太白在北，岁星在南，年或有或无。
火与金合，为烁，为丧，不可举事用兵。
从军，为军忧；离之，军却。
出太白阴，分宅；出其阳，偏将战。
与土合，为忧，主孽卿。
与水合，为北军，用兵举事大败。
一曰，火与水合，为焠，不可举事用兵。
土与水合，为壅沮，不可举事用兵，有覆军下师。
一曰，为变谋更事，必为旱。
与金合，为疾，为白衣会，为内兵，国亡地。
与木合，国饥。
水与金合，为变谋，为兵忧。
入太白中而上出，破军杀将，客胜；下出，客亡地。
视旗所指，以命破军。
环绕太白，若与斗，大战，客胜。
凡木、火、土、金与水斗，皆为战。
兵不在外，皆为内乱。
凡同舍为合，相陵为斗。
二星相近，其殃大；相远，毋伤，七寸以内必之。
凡月蚀五星，其国皆亡。
岁以饥，荧惑以乱，填以杀，太白以强国战，辰以女乱。
凡五星入月，岁，其野有逐相；太白，将僇。
凡五星所聚，其国王，天下从。
岁以义从，荧惑以礼从，填以重从，太白以兵从，辰以法从，各以其事致天下也。
三星若合，是谓惊立绝行，其国外内有兵与丧，百姓饥乏，改立侯王。
四星若合，是谓大阳，其国兵丧并起，君子忧，小人流。
五星若合，是谓易行，有德承庆，改立王者，奄有四方，子孙蕃昌；亡德受殃，离其国家，灭其宗庙，百姓离去，被满四方。
皆角，赤，犯我城；黄，地之争；白，哭泣声；青，有兵忧；黑，有水。五星同色，天下偃兵，百姓安宁，歌舞以行，不见灾疾，五谷蕃昌。
凡五星，岁，政缓则不行，急则过分，逆则占。
荧惑，缓则不出，急则不入，违道则占。
填，缓则不还，急则过舍，逆则占。
太白，缓则不出，急则不入，逆则占。
五星不失行，则年谷丰昌。
凡五星分天之中，积于东方，中国利；积于西方，外国用兵者利。
辰星不出，太白为客；其出，太白为主。
出而与太白不相从，及各出一方，为格，野虽有军，不战。
凡五星见伏、留行、逆顺、迟速应历度者，为得其行，政合于常；违历错度，而失路盈缩者，为乱行。
乱行则为天矢彗孛，而有亡国革政，兵饥丧乱之祸云。
○杂星气
图纬旧说，及汉末刘表为荆州牧，命武陵太守刘睿集天文众占，名《荆州占》。
其杂星之体，有瑞星，有妖星，有客星，有流星，有瑞气，有妖气，有日月傍气，皆略其名状，举其占验，次之于此云。
○瑞星
一曰景星，如半月，生于晦朔，助月为明。
或曰，星大而中空。
或曰，有三星，在赤方气，与青方气相连，黄星在赤方气中，亦名德星。
二曰周伯星，黄色，煌煌然，所见之国大昌。
三曰含誉，光耀似慧，喜则含誉射。
四曰格泽，如炎火，下大上锐，色黄白，起地而上。
见则不种而获，有土功，有大客。
○妖星
一曰彗星，所谓扫星。
本类星，末类彗，小者数寸，长或竟天。
见则兵起，大水。
主扫除，除旧布新。
有五色，各依五行本精所主。
史臣案，彗体无光，傅日而为光，故夕见则东指，晨见则西指。
在日南北，皆随日光而指。
顿挫其芒，或长或短，光芒所及则为灾。
二曰孛星，彗之属也。
偏指曰彗，芒气四出曰孛。
孛者，孛孛然非常，恶气之所生也。
内不有大乱，则外有大兵，天下合谋，暗蔽不明，有所伤害。
晏子曰： 君若不改，孛星将出，彗星何惧乎！ 
由是言之，灾甚于彗。
三曰天棓，一名觉星。
本类星，末锐，长四丈。
或出东北方西方，主奋争。
四曰天枪。
其出，不过三月，必有破国乱君，伏死其辜。
殃之不尽，当为旱饥暴疾。
五曰天欃。
石氏曰，云如牛状。
甘氏，本类星，末锐。
巫咸曰，彗星出西方，长可三丈，主捕制。
六曰蚩尤旗，类彗而后曲，象旗。
或曰，赤云独见。
或曰，其色黄上白下。
或曰，若植雚而长，名曰蚩尤之旗。
或曰，如箕，可长二丈，末有星。
主伐枉逆，主惑乱，所见之方下有兵，兵大起；不然，有丧。
七曰天冲，出如人，苍衣赤头，不动。
见则臣谋主，武卒发，天子亡。
八曰国皇，大而赤，类南极老人星。
或曰，去地一二丈，如炬火，主内寇内难。
或曰，其下起兵，兵强。
或曰，外内有兵丧。
九曰昭明，象如太白，光芒，不行。
或曰，大而白，无角，乍上乍下。
一曰，赤彗分为昭明，昭明灭光，以为起霸起德之征，所起国兵多变。
一曰，大人凶，兵大起。
十曰司危，如太白，有目。
或曰，出正西，西方之野星，去地可六丈，大而白。
或曰，大而有毛，两角。
或曰，类太白，数动，察之而赤，为乖争之征，主击强兵。
见则主失法，豪杰起，天子以不义失国，有声之臣行主德。
十一曰天谗，彗出西北，状如剑，长四五丈。
或曰，如钩，长四丈。
或曰，状白小，数动，主杀罚。
出则其国内乱，其下相谗，为饥兵，赤地千里，枯骨藉藉。
十二曰五残，一名五鏠，出正东，东方之星。
状类辰，可去地六七丈。
或曰，苍彗散为五残，如辰星，出角。
或曰，星表有气如晕，有毛。
或曰，大而赤，数动，察之而青。
主乖亡；为五分，毁败之征，亦为备急兵。
见则主诛，政在伯，野乱成，有急兵，有丧，不利冲。
十三曰六贼，见出正南，南方之星。
去地可六丈，大而赤，动有光。
或曰，形如彗，五残、六贼出，祸合天下，逆侵关枢；其下有兵，冲不利。
十四曰狱汉，一名咸汉，出正北，北方之野星，去地可六丈，大而赤，数动，察之中青。
或曰，赤表，下有三彗从横。
主遂王，主刺王。
出则阴精横，兵起其下。
又为丧，动则诸侯惊。
十五曰旬始，出北斗旁，如雄鸡。
其怒，有青黑，象伏鳖。
或曰，怒，雌也，主争兵。
又曰，黄彗分为旬始，为立主之题，主乱，主招横。
见则臣乱兵作，诸侯虐，期十年，圣人起伐，群猾横恣。
或曰，出则诸侯雄鸣。
十六曰天锋，彗象矛锋。
天下从横，则天锋星见。
十七曰烛星，如太白。
其出也不行，见则不久而灭。
或曰，主星上有三彗上出，所出城邑乱，有大盗不成，又以五色占。
十八曰蓬星，大如二斗器，色白，一名王星。
出而易处。星见，不出三年，有乱臣戮死。
又曰，所出大水大旱，五谷不收，人相食。
十九曰长庚，如一匹布著天。
见则兵起。
二十曰四填，星出四隅，去地六丈余，或曰可四丈。
或曰，星大而赤，去地二丈，常以夜半时出。见，十月而兵起，皆为兵起其下。
二十一曰地维藏光，出四隅。
或曰，大而赤，去地二三丈，如月始出。
见则下有乱，乱者亡，有德者昌。
《河图》云：
岁星之精，流为天棓、天枪、天猾、天冲、国皇、反登、苍彗。
荧惑散为昭旦、蚩尤之旗、昭明、司危、天欃、赤彗。
填星散为五残、狱汉、大贲、昭星、绌流、旬始、蚩尤、虹蜺、击咎、黄彗。
太白散为天杵、天柎、伏灵、大败、司奸、天狗、天残、卒起、白彗。
辰星散为枉矢、破女、拂枢、灭宝、绕綎、惊理、大奋祀、黑彗。
五色之彗，各有长短，曲折应象。
汉京房著《风角书》有《集星章》，所载妖星皆见于月旁，互有五色方云，以五寅日见，各有五星所生云：
天枪、天根、天荆、真若、天榬，天楼、天垣，皆岁星所生也。
见以甲寅，其星咸有两青方在其旁。
天阴、晋若、官张、天惑、天崔、赤若、蚩尤，皆荧惑之所生也。
出在丙寅日，有两赤方在其旁。
天上、天伐、从星、天枢、天翟、天沸、荆彗，皆填星所生也。
出在戊寅日，有两黄方在其旁。
若星、帚星、若彗、竹彗、墙星、榬星、白雚，皆太白之所生也。
出在庚寅日，有两白方在共旁。
天美、天欃、天杜、天麻、天林、天蒿、端下，皆辰星之所生也。
出以壬寅日，有两黑方在其旁。
已前三十五星，即五行气所生，皆出于月左右方气之中，各以其所生星将出不出日数期候之。
当其未出之前而见，见则有水旱，兵丧，饥乱；所指亡国，失地，王死，破军，杀将。
○客星
张衡曰： 老子四星及周伯、王蓬絮、芮各一，错乎五纬之间。
其见无期。
其行无度 。
《荆州》占云： 老子星色淳白，然所见之国，为饥为凶，为善为恶，为喜为怒。
周伯星黄色煌煌，所至之国大昌。
蓬絮星色青而荧荧然，所至之国风雨不节，焦旱，物不生，五谷不登，多蝗虫。 
又云： 东南有三星出，名曰盗星，出则人下有大盗。
西南有三星出，名曰种陵，出则天下谷贵十倍。
西北三大星出而白，名曰天狗，出则人相食，大凶。
东北有三大星出，名曰女帛，见则有大丧。 
○流星
流星，天使也。
自上而降曰流，自下而升曰飞。
大者曰奔，奔亦流星也。
星大者使大，星小者使小。声隆隆者，怒之象也。
行疾者期速，行迟者期迟。
大而无光者。众人之事；小而有光者，贵人之事；大而光者，其人贵且众也。
乍明乍灭者，贼败成也。
前大后小者，恐忧也；前小后大者，喜事也。蛇行者，奸事也；往疾者，往而不反也。
长者，其事长久也；短者，事疾也。
奔星所坠，其下有兵。
无风云，有流星见，良久间乃入，为大风，发屋折木。
小流星百数四面行者，众庶流移之象。
流星之类，有音如炬火下地，野雉鸣，天保也；所坠国安，有喜。
若小流星色青赤，名曰地雁，其所坠者起兵。
流星有光青赤，长二三丈，名曰天雁，军中之精华也；其国起兵，将军当从星所之。
流星晖然有光，光白，长竟天者，人主之星也；主相、将军从星所之。
飞星大如缶若甕，后皎然白，前卑后高，此谓顿顽，其所从者多死亡。
飞星大如缶若甕，后然皎白，星灭后，白者曲环如车轮，此谓解衔，其国人相斩为爵禄。
飞星大如缶若甕，其后皎然白，长数丈，星灭后，白者化为云流下，名曰大滑，所下有流血积骨。
枉矢，类流星，色苍黑，蛇行，望之如有毛，目长数匹，著天，主反萌，主射愚。
见则谋反之兵合射所诛，亦为以乱伐乱。
天狗，状如大奔星，色黄，有声，其止地，类狗。所坠，望之如火光，炎炎冲天，其上锐，其下员，如数顷田处。或曰，星有毛，旁有短彗，下有狗形者。
或曰，星出，其状赤白有光，下即为天狗。
一曰，流星有光，见人面，坠无音，若有足者，名曰天狗。
其色白，其中黄，黄如遗火状。
主候兵讨贼。
见则四方相射，千里破军杀将。
或曰，五将斗，人相食，所往之乡有流血。
其君失地，兵大起，国易政，戒守御。
营头，有云如坏山堕，所谓营头之星，所堕，其下覆军，流血千里。
亦曰流星昼陨名营头。
○云气
瑞气：一曰庆云。
若烟非烟，若云非云，郁郁纷纷，萧索轮困，是谓庆云，亦曰景云。
此喜气也，太平之应。
二曰归邪。
如星非星，如云非云。
或曰，星有两赤彗向上，有盖，下连星。
见，必有归国者。
三曰昌光，赤，如龙状，圣人起，帝受终，则见。
妖气：一曰虹蜺，日旁气也，斗之乱精。
主惑心，主内淫，主臣谋君，天子诎，后妃颛，妻不一。
二曰云，如狗，赤色，长尾；为乱君，为兵丧。
○十煇
《周礼》眡昆氏掌十煇之法，以观妖祥，辨吉凶。
一曰昆，谓阴阳五色之气，浸淫相侵。
或曰，抱珥背璚之属，如虹而短是也。
二曰象，谓云气成形，象如赤乌，夹日以飞之类是也。
三曰觿日傍气，刺日，形如童子所佩之觿。
四曰监，谓云气临在日上也。
五曰闇，谓日月蚀，或曰脱光也。
六曰瞢，谓瞢瞢不光明也。
七曰弥，谓白虹弥天而贯日也。
八曰序，谓气若山而在日上。
或曰，冠珥背璚，重叠次序，在于日旁也。
九曰隮，谓晕气也。
或曰，虹也，《诗》所谓 朝隮于西 者也。
十曰想，谓气五色有形想也，青饥，赤兵，白丧，黑忧，黄熟。
或曰，想，思也，赤气为人狩之形，可思而知其吉凶也。
凡游气蔽天，日月失色，皆是风雨之候也，沈阴，日月俱无光，昼不见日，夜不见星，有云障之，两敌相当，阴相图议也。
日蒙蒙无光，士卒内乱。
又曰，数日俱出，若斗，天下兵起，大战。
日斗，下有拔城。
日戴者，形如直状，其上微起，在日上为戴。
戴者，德也，国有喜也。
一云，立日上为戴。
青赤气抱在日上，小者为冠，国有喜事。青赤气小而交于日下为缨，青赤气小而员，一二在日下左右者为纽。
青赤气如小半晕状，在日上为负，负者得地为喜。
又曰，青赤气长斜倚日旁为戟。
青赤气员而小，在日左右为珥，黄白者有喜。
又曰，有军，日有一珥为喜。
在日西。西军战胜。
在日东，东军战胜。
南北亦如之。
无军而珥，为拜将。
又日旁如半环向日为抱。
青赤气如月初生，背日者为背，又曰，背气青赤而曲，外向为叛象，分为反城。璚者如带，璚在日四方。
青赤气长而立日旁为直，日旁有一直，敌在一旁欲自立，从直所击者胜。
日旁有二直三抱，欲自立者不成，顺抱击者胜，杀将。
气形三角，在日西方为提，青赤气横在日上下为格。
气如半晕，在日下为承。
承者，臣承君也。
又曰，日下有黄气三重若抱，名曰承福，人主有吉喜，且得地。
青白气如履，在日下者为履。
日旁抱五重，战顺抱者胜。
日一抱一背，为破走。抱者，顺气也；背者，逆气也。
两军相当，顺抱击逆者胜，故曰破走。
日抱且两珥，一虹贯抱至日，顺虹击者胜，杀将。
日抱两珥且璚，二虹贯抱至日，顺虹击者胜。
日重抱，内有璚，顺抱击者胜。
亦曰，军内有欲反者。
日重抱，左右二珥，有白虹贯抱，顺抱击胜，得二将。
有三虹，得三将。
日抱黄白润泽，内赤外青，天子有喜，有和亲来降者；军不战，敌降，军罢。
色青黄，将喜；赤，将兵争，白，将有丧，黑，将死。
日重抱且背，顺抱击者胜，得地，若有罢师。
日重抱，抱内外有璚，两珥，顺抱击者胜，破军，军中不和，不相信。
日旁有气，员而周匝，内赤外青，名为晕。
日晕者，军营之象。周环匝日，无厚薄，敌与军势齐等。
若无军在外，天子失御，民多叛。
日晕有五色，有喜；不得五色者有忧。
凡占，两军相当，必谨审日月晕气，知其所起，留止远近，应与不应，疾迟，大小，厚薄，长短，抱背为多小，有无，虚实，久亟，密疏，泽枯。
相应等者势等。
近胜远，疾胜迟，大胜小，厚胜薄，长胜短，抱胜背，多胜少，有胜无，实胜虚，久胜亟，密胜疏，泽胜枯。
重背，大破；重抱为和亲；抱多，亲者益多；背为天下不和，分离相去，背于内者离于内，背于外者离于外也。
○杂气
天子气，内赤外黄，四方所发之处当有王者。
若天子欲有游往处，其地亦先发此气。
或如城门隐隐在气雾中，恆带杀气森森然。
或如华盖在雾气中，或气象青衣人无手，在日西，或如龙马，或杂色郁郁冲天者，此皆帝王气。
猛将之气，如龙，如猛兽；或如火烟之状；或白如粉沸；或如火光之状，夜照人；或白而赤气绕之，或如山林竹木，或紫黑如门上楼；或上黑下赤，状似黑旌；或如张弩；或如埃尘，头锐而卑，本大而高。
此皆猛将之气也。
气发渐渐如云，变作山形，将有深谋。
凡军胜之气，如堤如坂，前后磨地。
或如水光；将军勇，士卒猛。
或如山堤，山上若林木；将士骁勇。
或如埃尘粉沸，其色黄白；或如人持斧向敌；或如蛇举首向敌，或气如覆舟，云如牵牛；或有云如斗鸡，赤白相随，在气中；或发黄气，皆将士精勇。
凡气上黄下白，名曰善气；所临之军，敌欲求和退。
凡负气，如马肝色，或如死灰色；或类偃盖，或类偃鱼；或黑气如坏山坠军上者，名曰营头之气；或如群牛群猪，在气中。
此衰气也。
或如悬衣，如人相随；或纷纷如转蓬，或如扬灰；或云如卷席，如匹布乱穰者，皆为败征。
气如系牛，如人卧，如双蛇，如飞鸟，如决堤垣，如坏屋，如惊鹿相逐，如两鸡相向，此皆为败军之气。
凡降人气，如人十十五五，皆叉手低头；又云，如人叉手相向。
或气如黑山，以黄为缘者，皆欲降伏之象也。
凡坚城之上，有黑云如星，名曰军精。
或白气如旌旗，或青云黄云临城。
皆有大喜庆。
或气青色如牛头触人，或城上气如烟火。
如双蛇，如杵形向外，或有云分为两彗状者，皆不可攻。
凡屠城之气，或赤如飞鸟，或赤气如败车，或有赤黑气如狸皮斑，或城中气聚如楼，出见于外；营上有云如众人头，赤色，其城营皆可屠。
气如雄雉临城，其下必有降者。
凡伏兵有黑气，浑浑员长，赤气在其中：或白气粉沸，起如楼状；或如幢节状，在乌云中；或如赤杵在乌云中，或如乌人在赤云中。
凡暴兵气，白，如瓜蔓连结，部队相逐，须臾罢而复出；或白气如仙人，如仙人衣，千万连结，部队相逐，罢而复兴，当有千里兵来。
或气如人持刀楯，云如人，色赤，所临城邑有卒兵至。
或赤气如人持节，兵来未息。
云如方虹。
此皆有暴兵之象。
凡战气，青白如膏；如人无头；如死人卧；如丹蛇，赤气随之，必大战，杀将。
四望无云，见赤气如狗入营，其下有流血。
凡连阴十日，昼不见日，夜不见月，乱风四起，欲雨而无雨，名曰蒙，臣有谋。
雾气若昼若夜，其色青黄，更相奄冒，乍合乍散，亦然。
视四方常有大云五色具者，其下贤人隐也。
青云润泽蔽日，在西北，为举贤良。
云气如乱穰，大风将至，视所从来。
云甚润而厚，大雨必暴至。
四始之日，有黑云气如阵，厚大重者，多雨。
气若雾非雾，衣冠不濡，见则其城带甲而趣。日出没时有雾气横截之，白者丧，乌者惊，三日内雨者各解。
有云如蛟龙，所见处将军失魄。
有云如鹄尾来廕国上，三日亡。
有云赤黄色四塞，终日竟夜照地者，大臣纵恣。
有云如气，昧而浊，贤人去，小人在位。
凡白虹者，百殃之本，众乱所基。
雾者，众邪之气，阴来冒阳。
凡白虹雾，奸臣谋君，擅权立威。
昼雾夜明，臣志得申。
凡夜雾白虹见，臣有忧；昼雾白虹见，君有忧。虹头尾至地，流血之象。
凡雾气不顺四时，逆相交错，微风小雨，为阴阳气乱之象。
积日不解，昼夜昏暗，天下欲分离。
凡天地四方昏蒙若下尘，十日五日已上，或一月，或一时，雨水沾衣而有土，名曰霾。
故曰，天地霾，君臣乖。
凡海旁蜄气象楼台，广野气成宫阙，北夷之气如牛羊群畜穹庐，南夷之气类舟船幡旗。
自华以南，气下黑上赤；嵩高、三河之郊，气正赤；恆山之北，气青；勃碣海岱之间，气皆正黑；江淮之间，气皆白；东海气如员簦；附汉河水，气如引布；江汉气劲如杼，济水气如黑，渭水气如狼白尾，淮南气如白羊，少室气如白兔青尾，恆山气如黑牛青尾。
东夷气如树，西夷气如室屋，南夷气如阇台，或类舟船。
阵云如立垣。
杼轴云类轴，搏，两端兑。
杓云如绳，居前亘天，其半半天；其者类阙旗故。
钩云句曲。
诸此云见，以五色占。
而泽抟密，其见动人，乃有兵必起，合斗其直。
云气如三匹帛，广前兑后，大军行气也。
韩云如布，赵云如牛，楚云如日，宋云如车，鲁云如马，卫云如犬，周云如车轮，秦云如行人，魏云如鼠，郑云如绛衣，越云如龙，蜀云如囷。
车气乍高乍下，往往而聚。
骑气卑而布。
卒气搏。
前卑后高者，疾。
前方而高后锐而卑者，却。
其气平者其行徐。前高后卑者，不止而返。
校骑之气，正苍黑，长数百丈。
游兵之气如彗扫，一云长数百丈，无根本。
平视则千里，举目望即五百里；仰瞻中天，即百里内。
平望，桑榆间二千里；登高而望，下属地者，三千里。敌在东，日出候之；在南，日中候之，在西，日入候之；在北，夜半候之。
军上气，高胜下，厚胜薄，实胜虚，长胜短，泽胜枯。
气见以知大，占期内有大风雨，久阴，则灾不成。
◎史传事验
○天变
惠帝元康二年二月，天西北大裂。
案刘向说： 天裂，阳不足，地动，阴有余。 
是时人主昏瞀，妃后专制。
太安二年八月庚午，天中裂为二，有声如雷者三。
君道亏而臣下专僭之象也。
是日，长沙王奉帝出距成都、河间二王，后成都、河间、东海又迭专威命，是其应也。
穆帝升平五年八月已卯夜，天中裂，广三四丈，有声如雷，野雉皆鸣。
是后哀帝荒疾，海西失德，皇太后临朝，太宗总万机，桓温专权，威振内外，阴气盛，阳气微。
元帝太兴二年八月戊戌，天鸣东南，有声如风水相薄。
京房易妖占曰： 天有声，人主忧。 
三年十月壬辰，天又鸣，甲午止。
其后王敦入石头，王师败绩。
元帝屈辱，制于强臣，即而晏驾，大耻不雪。
安帝隆安五年闰月癸丑，天东南鸣。
六年九月戊子，天东南又鸣。
是后桓玄篡位，安帝播越，忧莫大焉。
鸣每东南者，盖中兴江外，天随之而鸣也。
义熙元年八月，天鸣，在东南，京房《易传》曰： 万姓劳，厥妖天鸣。 
是时安帝虽反正，而兵革岁动，众庶勤劳也。
○日蚀
魏文帝黄初二年六月戊辰晦，日有蚀之。
有司奏免太尉，诏曰： 灾异之作，以谴元首，而归过股肱，岂禹汤罪已之义乎！
其令百官各虔厥职。
后有天地眚，勿腹劾三公。 
三年正月丙寅朔，日有蚀之。
十一月庚申晦，又日有蚀之。
五年十一月戊申晦，日有蚀之。
明帝太和初，太史令许芝奏，日应蚀，与太尉于灵台祈禳。
帝曰： 盖闻人主政有不德，则天惧之以灾异，所以谴告，使得自修也。
故日月薄蚀，明治道有不当者。
朕即位以来，即不能光明先帝圣德，而施化有不合于皇神，故天上有寤之。
宜敕政自修，有以报于神明。
天之于人，犹父之于子，未有父欲责其子，而可献盛馔以求免也。
今外欲谴上公与太史令俱穰祠之，于义未闻也。
群公卿士大夫，其各勉修厥职。
有可以补朕不逮者，各封上之。 
太和五年十一月戊戌晦，日有蚀之。
六年正月戊辰朔，日有蚀之。
见吴历。
青龙元年闰月庚寅朔，日有蚀之。
少帝正始元年七月戊申朔，日有蚀之。
三年四月戊戌朔，日有蚀之。
四年五月丁丑朔，日有蚀之。
五年四月丙辰朔，日有蚀之。
六年四月壬子朔，日有蚀之。
十月戊申朔，又日有蚀之。
八年二月庚午朔，日有蚀之。
是时曹爽专政，丁谧、邓飏等转改法度。
会有日蚀之变，诏群臣问得失。
蒋济上疏曰： 昔大舜佐治，戒在比周。
周公辅政，慎于其朋。
齐侯问灾，晏子对以布惠；鲁君问异，臧孙答以缓役。塞变应天，乃实人事。 
济旨譬甚切，而君臣不悟，终至败亡。
九年正月乙未朔，日有蚀之。
嘉平元年二月二月已示朔，日有蚀之。
高贵乡公甘露四年七月戊子朔，日有蚀之。
五年正月乙酉朔，日有蚀之。
京房易占曰： 日有蚀乙酉，君弱臣强。
司马将兵，反征其王。 
五月，有成济之变。
元帝景元二年五月丁未朔，日有蚀之。
三年十一月已亥朔，日有蚀之。
武帝泰始二年七月丙午晦，日有蚀之。
十月丙午朔，日有蚀之。
七年十月丁丑朔，日有蚀之。
八年十月辛未朔，日有蚀之。
九年四月戊辰朔，日有蚀之。
又，七月丁酉朔，日有蚀之。
十年正月乙未，三月癸亥，并日有蚀之。
咸宁元年七月甲申晦，日有蚀之。
三年正月丙子朔，日有蚀之。
四年正月庚午朔，日有蚀之。
太康四年三月辛丑朔，日有蚀之。
七年正月甲寅朔，日有蚀之。
八年正月戊申朔，日有蚀之。
九年正月壬申朔，六月庚子朔，并日有蚀之。
永熙元年四月庚申，帝崩。
惠帝元庚九年十一月甲子朔，日有蚀之。
十二月，废皇太子为庶人，寻杀之。
永康元年正月已卯，四月辛卯朔，并日有蚀之。
永宁元年闰月丙戌朔，日有蚀之。
光熙元年正月戊子朔，七月乙酉朔，并日有蚀之。
十一月，惠帝崩。
十二月壬午朔，又日有蚀之。
怀帝永嘉元年十一月戊申朔，日有蚀之。
二年正月丙子朔，日有蚀之。
六年二月壬子朔，日有蚀之。
愍帝建兴四年六月丁巳朔，十二月甲申朔，并日有蚀之。
五年五月丙子，十一月丙子，并日有蚀之。
时帝蒙尘于平阳。
元帝太兴元年四月丁丑朔，日有蚀之。
明帝太宁三年十一月癸已朔，日有蚀之，在卯至斗。
斗，吴分也。
其后苏峻作乱。
成帝咸和二年五月甲申朔，日有蚀之，在井。
井，主酒食，女主象也。
明年，皇太后以忧崩。
六年三月壬戌朔，日有蚀之。
是时帝已年长，每幸司徒第，犹出入见王导夫人曹氏如子弟之礼。
以入君而警敬人臣之妻，有亏君德之象也。
九年十月乙未朔，日有蚀之。是时帝既冠，当亲万机，而委政大臣，著君道有亏也。
咸康元年十月乙未朔，日有蚀之。
七年二月甲子朔，日有蚀之。
三月，杜皇后崩。
八年正月乙未朔，日有蚀之。
京都大雨，郡国以闻。
是谓三朝，王者恶之。
六月而帝崩。
穆帝永和二年四月己酉，七年正月丁酉，八年正月辛卯，并日有蚀之。
十二年十月癸巳朔，日有蚀之，在尾。
燕分，北狄之象也。
是时边表姚襄、苻生互相吞噬，朝廷忧劳，征伐不止。
升平四年八月辛丑朔，日有蚀之，几既在角。
凡蚀，浅者祸浅，深者祸大。
角为天门，入主恶之。
明年而帝崩。
哀帝隆和元年三月甲寅朔，十二月戊午朔，并日有蚀之。
明年而帝有疾，不识万机。
海西公太和三年三月丁巳朔，五年七月癸酉朔，并日有蚀之。
皆海西被废之应也。
孝武帝宁康三年十月癸酉朔，日有蚀之。
太元四年闰月己酉朔，日有蚀之。
是时苻坚攻没襄阳，执硃序。
六年六月庚子朔，日有蚀之。
九年十月辛亥朔，日有蚀之。
十七年五月丁卯朔，日有蚀之。
二十年三月庚辰朔，日有蚀之。
明年帝崩。
安帝隆安四年六月庚辰朔，日有蚀之。
是时元显执政。
元兴二年四月癸巳朔，日有蚀之。
其冬桓玄篡位。
义熙三年七月戊戌朔，日有蚀之。
十年九月丁巳朔，日有蚀之。
十一年七月辛亥晦，日有蚀之。
十三年正月甲戌朔，日有蚀之。
明年，帝崩。
恭帝元熙元年十一月丁亥朔，日有蚀之。
自义熙元年至是，日蚀皆从上始，皆为革命之征。
《周礼》只眡祲氏掌十煇之法，以观妖祥，辩吉凶，有祲、象、镌、监、闇、瞢、弥、序、隮、想凡十。
后代名变，说者莫同。
今录其著应以次之云。
吴孙权赤乌十一年二月，白虹贯日。
权发诏戒惧。
武帝泰始五年七月甲寅，日晕再重，白虹贯之。
太康元年正月已丑朔，五色气冠日，自卯至酉。
占曰： 君道失明，丑为斗牛，主吴越。 
是时孙皓淫暴，四月降。
惠帝元康元年十一月甲申，日晕，再重，青赤有光。
九年正月，日中有若飞燕者，数日乃消。
王隐以为愍怀废死之征。
永康元年正月癸亥朔，日晕，三重。
十月乙未，日闇，黄雾四塞。
占曰： 不及三年，下有拔城大战。 
十二月庚戌，日中有黑气。
京房《易传》曰： 祭天不顺兹谓逆，厥异日中有黑气。 
永宁元年九月甲申，月中有黑子。
京房易占： 黑者阴也，臣不掩君恶，令下见，百姓恶君，则有此变。 
又曰： 臣有蔽主明者。 
太安元年十一月，日中有黑气。
永兴元年十一月，日中有黑气分日。
光熙元年五月壬辰、癸巳，日光四散，赤如血流，照地皆赤。
甲午又如之。
占曰： 君道失明。 
怀帝永嘉元年十一月乙亥，黄黑气掩日，所照皆黄。
案《河图》占曰： 日薄也 。
其说曰： 凡日蚀皆于朔晦，有不于晦朔者为日薄。
虽非日月同宿，时阴气盛，掩日光也。 占类日蚀。
二年正月戊申，白虹贯日，二月癸卯，白虹贯日，青黄晕，五重。
占曰： 白虹贯日，近臣为乱，不则诸侯有反者。
晕五重，有国者受其祥，天下有兵，破亡其地。 
明年，司马越暴蔑人主。
五年，刘聪破京都，帝蒙尘于寇庭。
五年三月庚申，日散光，如血下流，所照皆赤。
日中有若飞燕者。
愍帝建兴二年正月辛未辰时，日陨于地。
又有三日相承，出于西方而东行。
五年正月庚子，三日并照，虹蜺弥天。
日有重晕，左右两珥。
占曰： 白虹，兵气也。
三四五六日俱出并争，天下兵作，丁巳亦如其数。 
又曰： 三日并出，不过三旬，诸侯争为帝。
日重晕，天下有立王。
晕而珥，天下有立侯。 
故陈卓曰： 当有大庆，天下其三分乎！ 
三月而江东改元为建武、刘聪、李雄亦跨曹刘疆宇，于是兵连累叶。
元帝太兴元年十一月乙卯，日夜出，高三丈，中有赤青珥。
四年二月癸亥，日斗。
三月癸未，日中有黑子，辛亥，帝亲录讯囚徒。
永昌元年十月辛卯，日中有黑子。
时帝宠幸刘隗，擅威福，亏伤君道，王敦因之举兵，逼京都，祸及忠贤。
明帝太宁元年正月乙卯朔，日晕无光。
癸巳，黄雾四塞。
占曰： 君道失明，阴阳昏，臣有阴谋。 
京房曰： 下专刑，兹谓分威，蒙微而日不明。 
先是，王敦害尚书令刁协、仆射周顗、骠骑将军戴若思等，是专刑之应。
敦既陵上，卒伏其辜。
十一月丙子，白虹贯日。
史官不见，桂阳太守华包以闻。
成帝咸和九年七月，白虹贯日。
咸康元年七月，白虹贯日。
二年七月，白虹贯日。
自后庾氏专政，由后族而贵，盖亦妇人擅国之义，故频年白虹贯日。
八年正月壬申，日中有黑子，丙子乃灭。
夏，帝崩。
穆帝永和八年，张重华在凉州，日暴赤如火，中有三足为乌，形见分明，五日乃止。
十年十月庚辰，日中有黑子，大如鸡卵。
十一年三月戊申，日中有黑子，大如桃，二枚。
时天子幼弱，久不亲国政。
升平三年十月丙午，日中有黑子，大如鸡卵。
少时而帝崩。
海西公太和三年九月戊辰夜，二虹见东方。
四年四月戊辰，日晕，厚密，白虹贯日中。
十月乙未，日中有黑子。
五年二月辛酉，日中有黑子，大如李。
六年三月辛未，白虹贯日，日晕，五重。
十一月，桓温废帝，即简文咸安元年也。
简文咸安二年十一月丁丑，日中有黑子。
孝武宁康元年十一月己酉，日中有黑子，大如李。
二年三月庚寅，日中有黑子二枚，大如鸭卵。
十一月己巳。
日中有黑子，大如鸡卵。
时帝已长，而康献皇后以从嫂临朝，实伤君道，故日有瑕也。
太元十三年二月庚子，日中有黑子二，大如李。
十四年六月辛卯，日中又有黑子，大如李。
二十年十一月辛卯，日中又有黑子。
是时会稽王以母弟干政。
安帝隆安元年十二月壬辰，日晕，有背璚。
是后不亲万机，会稽王世子元显专行威罚。
四年十一月辛亥，日中有黑子。
元兴元年二月甲子，日晕，白虹贯日中。
三月庚子，白虹贯日。
未几，桓玄克京都，王师败绩。
明年，玄篡位。
义熙元年五月庚午。
日有彩珥。
六年五月丙子，日晕，有璚。
时有庐循逼京都，内外戒严。
七月，循走。
七年七月，五虹见东方。
占曰： 天子黜。 
其后刘裕代晋十年，日在东井，有白虹十余丈在南干日。
灾在秦分，秦亡之象。
恭帝元熙二年正月壬辰，白气贯日，东西有直珥各一丈，白气贯之交匝。
○月变
魏文帝黄初四年十一月，月晕北斗。
占曰： 有大丧，赦天下。 
七年五月，帝崩，明帝既位，大赦天下。
孝怀帝永嘉五年三月壬申丙夜，月蚀，既。
丁夜又蚀，既。
占曰： 月蚀尽，大人忧。 
又曰： 其国贵人死。 
海西公太和四年闰月乙亥，月晕轸，复有白晕贯月北，晕斗柄三星。
占曰： 王者恶之。 
六年，桓温废帝。
安帝隆安五年三月甲子，月生齿。
占曰： 月生齿，天子有贼臣，群下自相残。 
桓玄篡逆之征也。
义熙九年十二月辛卯朔，月犹见东方。
是谓之仄匿，则侯王其肃。
是时刘裕辅政，威刑自己，仄匿之应云。
十一年十一月乙未，月入舆鬼而晕。
占曰： 主忧，财宝出。 
一曰： 月晕，有赦。 
○月奄犯五纬
凡月蚀五星，其国皆亡。
五星入月，其野有逐相。
魏明帝太和五年十二月甲辰，月犯填星。
青龙二年十月乙丑，月又犯填星。
占同上。
戊寅，月犯太白，占曰： 人君死，又为兵。 
景初元年七月，公孙文懿叛。
二年正月，遣宣帝讨之。
三年正月，天子崩。
四年三月已巳，太白与月俱加景昼见，月犯太白。
占同上。
景初元年十月丁未，月犯荧惑。
占曰： 贵人死。 
二年四月，司徒韩既薨。
齐王嘉平元年正月甲午，太白袭月。
宣帝奏永宁太后废曹爽等。
惠帝太安二年十一月庚辰，岁星入月中。
占曰： 国有逐相。 
十二月壬寅，太白犯月。
占曰： 天下有兵。 
三年正月乙卯，月犯太白，占同青龙元年。
七月，左卫将军陈等率众奉帝伐成都王，六军败绩，兵逼乘舆。
后二年，帝崩。
元帝太兴二年十一月辛巳，月犯荧惑。
占曰： 有乱臣。 
三年十二月己未，太白入月，在斗。
郭璞曰： 月属《坎》，阴府法象也。
太白金行而犯之，天意若曰，刑理失中，自毁其法。 
四年十二月丁亥，月犯岁星，在房。
占曰： 其国兵饥，人流亡。 
永昌元年三月，王敦作乱，率江荆之众来攻，败京都，杀将相。
又，镇北将军刘隗出奔，百姓并去南亩。困于兵革。
四月，又杀湘州刺史、谯王司马承，镇南将军甘卓。
成帝咸康元年二月乙未，太白入月。
四月甲午。
月犯太白。
四年四月已巳，七月乙巳，月俱奄太白。
占曰： 人君死。
又为兵，人主恶之。 
明年，石季龙之众大冠沔南，于是内外戒严。
五年四月辛示，月犯岁星，在胃。
占曰： 国饥，人流。 
乙未，月犯岁星，在昴。
及冬，有沔南、邾城之败，百姓流亡万余家。
六年二月乙未，太白入月。
占曰： 人主死。 
四月甲午，月犯太白。
占曰： 人主恶之。 
穆帝永和八年十二月，月在东井，犯岁星。
占曰：秦饥，人流亡。 
是时兵革连起。
十年十一月，月奄填星，在舆鬼。
占曰： 秦有兵。 
时桓温伐苻健，健坚壁长安，温退。
十二年八月，桓温破姚襄。
升平元年十一月壬午，月奄岁星，在房。
占曰： 人饥。 
一曰： 豫州有灾。 
二年闰三月乙亥，月犯岁星，在房。
占同上。
三年，豫州刺史谢万败。
三年三月乙酉，月犯太白，在昴。
占曰： 人君死。 
一曰： 赵地有兵，胡不安。 
四年正月，暮容俊卒。
五年正月乙丑辰时，月在危宿，奄太白。
占曰： 天下靡散。 
三月丁未，月犯填星，在轸。
占曰： 为大丧。 
五月，穆帝崩。
七月，慕容恪攻冀州刺史吕护于野王，拔之，护奔走。
时桓温以大众次宛，闻护败，乃退。
哀帝兴宁元年十月丙戌，月奄太白，在须女。
占曰： 天下靡散。 
一曰： 灾在扬州。 
三年，洛阳没。
其后桓温倾扬州资实北讨，败绩，死亡太半。
及征袁真，淮南残破。
后慕容及苻坚互来侵境。
三年正月乙卯，月奄岁星，在参。
占曰： 参，益州分也。 
六月，镇西将军益州刺史周抚卒。
十月，梁州刺史司马勋入益州以叛。
硃序率众助刺史周楚讨平之。
海西太和元年二月丙子，月奄荧惑，在参。
占曰： 为内乱，帝不终之征。 
一曰： 参，魏地。 
五年，慕容为苻坚所灭。
孝武太元十二年二月戊寅，荧惑入月。
占曰： 有乱臣死，若有相戮者。 
一曰： 女亲为政，天下乱。 
是时琅邪王辅政，王妃从兄王国宝以姻昵受宠。
又陈郡人袁悦昧私苟进，交遘主相，扇扬朋党。
十三年，帝杀悦于市。
于是主相有隙，乱阶兴矣。
十三年十二月戊子，辰星入月，在危。
占曰： 贼臣欲杀主，不出三年，必有内恶。 
是后慕容垂、翟辽、姚苌、苻登、慕容永并阻兵争强。
十四年十二月乙未，月犯岁星。
占并同上。
十五年，翟辽据司兗，众军累讨弗克，慕容氏又跨略并冀。
七月，旱。
八月，诸郡大水，兗州又蝗。
十八年正月乙酉，荧惑入月。
占曰： 忧在宫中，非贼乃盗也。 
一曰： 有乱臣，若有戮者。 
二十一年九月，帝暴崩内殿，兆庶宣言，夫人张氏潜行大逆。
又，王国宝邪狡，卒伏其辜。
十九年四月已巳，月奄岁星，在尾。
占曰： 为饥，燕国亡。 
二十年，慕容垂遣宝伐魏，反为所破，死者数万人。
二十一年，垂死，国遂衰亡。
安帝隆安元年六月庚午，月奄太白，在太微端门外。
占曰： 国受兵。 
乙酉，月奄岁星，在东壁。
占曰： 为饥，卫地有兵。 
二年六月，郗恢遣邓启方等以万人伐慕容宝于滑台，启方败。
三年九月，桓玄等并举兵，于是内外戒严。
四年正月乙亥，月犯填星，在牵牛。
占曰： 吴越有兵丧，女主忧。 
六月乙未，月又犯填星，在牵牛。
十月乙未，月奄岁星，在北河。
占曰： 为饥，胡有兵。 
其四年五月，孙恩破会稽，杀内史谢琰。
后又破高雅之于余姚，死者十七八。
七月，太皇太后李氏崩。
元兴元年，孙恩寇临海，人众饿死，散亡殆尽。
元兴元年四月辛丑，月奄辰星。
七月，大饥，人相食。
二年十一月辛巳，月犯荧惑。
占悉同上。
二年十二月，桓玄篡位，放迁帝、后于寻阳，以永安何皇后为零陵君。
三年二月，刘裕尽诛桓氏。
三年二月甲辰，月腌岁星于左角。
占曰： 天下兵起。 
是年二月丙辰，刘裕起义兵，杀桓修等。
明年正月，众军攻桓振，卒灭诸桓。
义熙元年四月己卯，月犯填星，在东壁。
占曰： 其地亡国。 
一曰： 贵人死。 
七月己未，月奄填星，在东壁。
占曰： 其国以伐己。 一曰： 人流。 
十月丁巳，月奄填星，在营室。
占同上。
十一月，荆州刺史魏咏之卒。
二年二月，司马国璠等攻没弋阳。
三年，恆徒扬州刺史王谧薨。
四年正月，太保、武陵王遵薨。
三月，左仆射孔安国薨。
二年十二月丙午，月奄太白，在危。
占曰： 齐亡国。 
一曰： 强国君死。 
五年四月，刘裕大军北讨慕容超，卒灭之。
七年六月庚子，月犯岁星，在毕。
占曰： 有边兵，且饥。 
八月乙未，月犯岁星，在参。占曰： 益州兵饥。 
七月，硃龄石克蜀，蜀人寻反，又讨之。
八年正月庚戌，月犯岁星，在毕。
占同上。
九年七月，硃龄石灭蜀。
十二年五月五月甲申，月犯岁星，在左角。
占曰： 为饥。 
十四年四月壬申，月犯填星于张。
占曰： 天下有大丧。 
其明年，帝崩。
恭帝元熙元年七月，月犯岁星。
占悉同上。
十二月丁巳，月犯太白于羽林。
二年六月，帝逊位，禅宋。
○五星聚舍
魏明帝太和四年七月壬戌，太白犯岁星。
占曰； 太白犯五星，有大兵。 
五年三月，诸葛亮以大众寇天水。
时宣帝为大将军，距退之。
青龙二年二月己未，太白犯荧惑。
占曰： 大兵起，有大战。 
是年四月，诸葛亮据渭南，吴亦起兵应之，魏东西奔命。
惠帝元康三年，填星、岁星、太白三星聚于毕昴。
占曰： 为兵丧。
毕昴，赵地也。 
後贾后陷杀太子，赵王废后，又杀之，斩张华、裴頠，遂篡位，废帝为太上皇，天下从此遘乱连祸。
永宁二年十一月，荧惑、太白斗于虚危。
占曰： 大兵起，破军杀将。
虚危，又齐分也。 
十二月，荧惑袭太白于营室。
占曰； 天下兵起，亡君之戒。 
一曰： 易相。 
初，齐王冏之京都，因留辅政，遂专傲无君。
是月，成都、河间檄长沙王乂讨之，冏、乂交战，攻焚宫阙，冏兵败，夷灭。
又杀其兄上军将军寔以下二千余人。
太安二年，成都又攻长沙，于是公私饥困，百姓力屈。
太安三年正月，荧惑犯岁星。
占曰： 有战。 
七月。
左卫将军陈奉帝伐成都，六军败绩。光熙元年九月，填星犯岁星。
占曰： 填与岁合，为内乱。 
是时司马越专权，终以无礼破灭，内乱之应也。
十二月癸未，太白犯填星。
占曰： 为内兵，有大战。 
是后河间王为东海王越所杀。
明年正月，东海王越杀诸葛玫等。
五月，汲桑破冯嵩，杀东燕王。
八月，苟晞大破汲桑。
怀帝永嘉六年七月，荧惑、岁星、太白聚牛、女之间，徘徊进退。
案占曰： 牛女，扬州分 ，是后两都倾覆，而元帝中兴场土。
建武元年五月癸未，太白、荧惑合于东井。
占曰： 金火合曰烁，为丧。 
是时愍帝蒙尘于平阳，七月崩于寇庭。
元帝太兴二年七月甲午，岁星、荧惑会于东井。
八月乙未，太白犯岁星，合在翼。
占曰： 为兵饥。 
三年六月丙辰，太白与岁星合于房。
占同上。
永昌元年王敦攻京师，六军败绩。
王敦寻死。
成帝咸康三年十一月乙丑，太白犯岁星于营室。
占曰： 为兵饥。 
四年二月，石季龙破幽州，迁万余家以南。
五年，季龙众五万寇沔南，略七千余家而去。
又骑二万围陷邾城，杀略五千余人。
四年十二月癸丑，太白犯填星，在箕。
占曰： 王者亡地。 
七年，慕容皝自称燕王。
七年三月，太白荧惑合于太微中，犯左执法。
明年，显宗崩。
八年十二月己酉，太白犯荧惑于胃。
占曰： 大兵起。 
其后庾翼大发兵，谋伐石季龙，专制上流。
康帝建元元年八月丁未，太白犯岁星，在轸。
占曰： 有大兵。 
是年石季龙将刘宁寇没狄道。
穆帝永和四年五月，荧惑入娄，犯填星。
占曰： 兵大起，有丧，灾在赵。 
其年石季龙死，来年冉闵杀石遵及诸胡十万余人，其后褚裒北伐，丧众而薨。
六年三月戊戌，荧惑犯岁星。
占曰： 为战。 
七年三月戊子，岁星、荧惑合于奎。
其年刘显杀石祗及诸胡帅，中士大乱。
十二有年七月丁卯，太白犯填星，在柳。
占曰： 周地有大兵。 
其年八月，桓温伐苻健，退，因破姚襄于伊水，定周地。
升平二年八月戊午，荧惑犯填星，在张。
占曰： 兵大起。 
三年八月庚午，太白犯填星，在太微中。
占曰： 王者恶之。 
五年十月丁卯，荧惑犯岁星，在营室。
占曰： 大臣有匿谋。 
一曰： 卫地有兵。 
时桓温擅权，谋移晋室。
海西公太和元年八月戊午，太白犯岁星，在太微中。
三年六月甲寅，太白奄荧惑，在太微端门中。
六年，海西公废。
简文咸安二年正月己酉，岁星犯填星，在须女。
占曰： 为内乱。 
七月，帝崩，桓温擅权，谋杀侍中王坦之等，内乱之应。
孝武宁康二年十一月癸酉，太白奄荧惑，在营室。
占曰： 金火合为烁，为兵丧。 
太元元年七月，苻坚伐凉州，破之，虏张天锡。
太元十一年十二月己丑，太白犯岁星。
占曰： 为兵饥。 
是时河朔未平，兵连在外，冬大饥。
十七年九月丁丑，岁星、荧惑、填星同在亢、氐。
十二月癸酉，填星去，荧惑、岁星犹合。
占曰： 三星合，是谓惊立绝行，内外有兵丧与饥，改立王公。 十九年十月，太白、填星、荧惑辰星合于氐。
十二月癸丑，太白犯岁星，在斗。
占曰： 为乱饥，为内兵。
斗吴越分。 
至隆字元年，王恭等举兵，显王国宝之罪，朝廷杀之。
是后连岁水旱饥。
安帝隆安元年二月，岁星、荧惑皆入羽林。
占曰： 中军兵起。 
四月，王恭等举兵，内外戒严。
元兴元年八月庚子，太白犯岁星，在上将东南。
占曰： 楚兵饥。 
一曰： 灾在上将。 
二年，桓玄篡位。
三年，刘裕尽诛桓氏。
二年十月丁丑，太白犯填星，在娄。
占同上。
三年二月壬辰，太白、荧惑合于羽林。
二年十二月，桓玄篡位，放迁帝、后。
三年二月，刘裕起义兵，桓玄逼帝东下。
义熙二年十二月丁未，荧惑、太白皆入羽林，又合于壁。
三年正月，慕容超寇淮北、徐州，至下邳。
八月，遣刘敬宣伐蜀。
三年二月癸亥，荧惑、填星、太白、辰星聚于奎、娄、从填星也，徐州分。
是时，慕容超僭号于齐，兵连徐兗，连岁寇抄，至于淮泗，姚兴、谯纵僭号秦蜀，卢循及魏南北交侵。
其五年，刘裕北殄慕容超。
其六月辛卯，荧惑犯辰星，在翼。
占曰： 天下兵起。 
八月己卯，太白奄荧惑。
占曰： 有大兵。 
其四年，姚略遣众征赫连勃勃，大为所破。
五年四月甲戌，荧惑犯辰星，在东井。
占曰： 皆为兵。 
十二月辛丑，太白犯岁星，在奎。
占曰： 大兵起，鲁有兵。 
是年四月，刘裕讨慕容超。
六年二月，灭慕容超于鲁地。
七年七月丁卯，岁星犯填星，在参。
占曰： 岁填合，为内乱。 
一曰： 益州战，不胜，亡地。 
是时硃龄石伐蜀，后竟灭之。
明年，诛谢混、刘毅。
八年七月甲申，太白犯填星，在东井。
占曰： 秦有大兵。 
九年二月丙午，荧惑、填星皆犯东井。
占曰？ 秦有兵。 
三月壬辰，岁星、荧惑、填星、太白聚于东井，从岁星也。
东井，秦分。
十三年，刘裕定关中，其后遂移晋祚。
十四年十月癸巳，荧惑入太微，犯西蕃上将，仍顺行至左掖门内，留二十日乃逆行。
至恭帝元熙元年三月五日，出西蕃上将西三尺许，又顺还入太微。
时填星在太微，荧惑绕填星成钩己，其年四月丙戌，从端门出。
占曰： 荧惑填星钩己天庭，天下更纪。 
十二月，安帝母弟琅邪王践阼，是曰恭帝。
来年，禅于宋。
