夫性灵之表，不知所以发于咏歌；感动之端，不知所以关于手足。
生于心者谓之道，成于形者谓之用。
譬诸天地，其犹影响，百兽率舞，而况于人乎！美其和平而哀其丧乱，以兹援律，乃播其声焉。
农瑟羲琴，倕钟和磬，达灵成性，象物昭功，由此言之，其来自远。
殷氏不纲，遗风馀孽，淫奏既兴，雅章奔散，《英》《茎》之制，盖已微矣。
孔子曰： 人能弘道，非道弘人。 
周始二《南》，《风》兼六代。
昔黄帝作《云门》，尧作《咸池》，舜作《大韶》，禹作《大夏》，殷作《大濩》，周作《大武》，所谓因前王之礼，设俯仰之容，和顺积中，英华发外。
《书》称命夔典乐，教胄子，则《周官》所谓奏大吕，歌黄钟。
天贶来下，人祗动色，抑扬周监，以弘雅音。
及褒艳兴灾，平王逢乱，礼废亲疏，乐沈河海。
是以延陵季子闻歌《小雅》曰： 其周德之衰乎！犹有先王之遗风焉。 
而列壤称孤，各兴吟咏。
魏文侯聆古乐而恐卧，晋平公听新声而忘食，先王之道，渐以陵夷。
八方殊风，九州异则。
秦氏并吞，遂专刑宪，至于弦歌《诗》《颂》，干戚旄羽，投诸烟火，扫地无遗。
汉祖提剑寰中，削平天下，文匪躬于德化，武有心于制作。
太后摈儒家之道，大臣排贾氏之言，搢绅先生所以长叹，而子政、仲舒犹不能已也。
炎汉中兴，明皇帝即位，表圭景而陈《清庙》，树槐阴而疏璧流；祀光武于明堂，以配上帝；召桓荣于太学，袒而割牲；济济焉，皇皇焉，有足观者。
自斯厥后，礼乐弥殷。
永平三年，官之司乐，改名大予，式扬典礼，旁求图谶，道邻《雅》《颂》，事迩中和。
其有五方之乐者，则所谓 大乐九变，天神可得而礼 也。
其有宗庙之乐者，则所谓 肃雍和鸣，先祖是听 者也。
其有社稷之乐者，则所谓 琴瑟击鼓，以迓田祖 者也。
其有辟雍之乐者，则所谓 移风易俗，莫善于乐 者也。
其有黄门之乐者，则所谓 宴乐群臣，蹲蹲舞我 者也。
其有短箫之乐者，则所谓 王师大捷，令军中凯歌 者也。
魏武挟天子而令诸侯，思一戎而匡九服，时逢吞灭，宪章咸荡。
及削平刘表，始获杜夔，扬鼙总干，式遵前记。
三祖纷纶，咸工篇什，声歌虽有损益，爱玩在乎雕章。
是以王粲等各造新诗，抽其藻思，吟咏神灵，赞扬来飨。
武皇帝采汉魏之遗范，览景文之垂则，鼎鼐唯新，前音不改。
泰始九年，光禄大夫荀勖始作古尺，以调声韵，仍以张华等所制高文，陈诸下管。
永嘉之乱，伶官既减，曲台宣榭，咸变污莱。
虽复《象舞》歌工，自胡归晋，至于孤竹之管，云和之瑟，空桑之琴，泗滨之磬，其能备者，百不一焉。
夫人受天地之灵，蕴菁华之气，刚柔递用，哀乐分情。
经春阳而自喜，遇秋雕而不悦。
游乎金石之端，出乎管弦之外，因物迁逝，乘流不反。
是以楚王升轻轩于彭蠡，汉顺听鸣鸟于樊衢。
圣人功成作乐，化平裁曲，乃扬节奏，以暢中和，饰其欢欣，止于哀思者也。
凡乐之道，五声、八音、六律、十二管，为之纲纪云。
五声：宫为君，宫之为言中也。
中和之道，无往而不理焉。
商为臣，商之为言强也，谓金性之坚强也。
角为民，角之为言触也，谓象诸阳气触物而生也。
徵为事，徵之为言止也，言物盛则止也。
羽为物，羽之为言舒也，言阳气将复，万物孳育而舒生也。
古人有言曰： 礼乐不可斯须去身。 
化上迁善，有如不及。
是以闻其宫声，使人温良而宽大；闻其商声，使人方廉而好义；闻其角声，使人恻隐而仁爱；闻其徵声，使人乐养而好施；闻其羽声，使人恭俭而好礼。
八音，八方之风也。
乾之音石，其风不周。
坎之音革，其风广莫。
艮之音匏，其风融。
震之音竹，其风明庶。
巽之音木，其风清明。
离之音丝，其风景。
坤之音土，其风凉。
兑之音金，其风阊阖。
阳六为律，谓黄钟、太蔟、姑洗、蕤宾、夷则、无射；阴六为吕，谓大吕、应钟、南吕、林钟、仲吕、夹钟：凡有十二，以配十二辰焉。
律之为言法也，言阳气施生各有法也；吕之为言助也，所以助成阳功也。
正月之辰谓之寅，寅者津也，谓生物之津涂也。
二月之辰名为卯，卯者茂也，言阳气生而孳茂也。
三月之辰名为辰，辰者震也，谓时物尽震动而长也。
四月之辰谓为巳，巳者起也，物至此时毕尽而起也。
五月之辰谓为午，午者长也，大也，言物皆长大也。
六月之辰谓之未，未者味也，言时万物向成，有滋味也。
七月之辰谓为申，申者身也，言时万物身体皆成就也。
八月之辰谓为酉，酉者緧也，谓时物皆綇缩也。
九月之辰谓为戌，戌者灭也，谓时物皆衰灭也。
十月之辰谓为亥，亥者劾也，言时阴气劾杀万物也。
十一月之辰谓为子，子者孳也，谓阳气至此更孳生也。
十二月之辰谓为丑，丑者纽也，言终始之际，以纽结为名也。
十一月之管谓之黄钟，黄者，阴阳之中色也。
天有六气，地有五才，而天地数毕焉。
或曰，冬至德气为土，土色黄，故曰黄钟。
正月之管谓为太蔟，蔟者蔟也，谓万物随于阳气太蔟而生也。
三月之管名为姑洗，姑洗者：姑，枯也；洗，濯也，谓物生新洁，洗除其枯，改柯易叶也。
五月之管名为蕤宾，葳蕤，垂下貌也；宾，敬也，谓时阳气下降，阴气始起，相宾敬也。
七月之管名为夷则，夷，平也；则，法也，谓万物将成，平均皆有法则也。
九月之管名为无射，射者出也，言时阳气上升，万物收藏无复出也。
十二月之管名为大吕，吕者助也，谓阳气方之，阴气助也。
十月之管名为应钟，应者和也，谓岁功皆成，应和阳功，收而聚之也。
八月之管名为南吕，南者任也，谓时物皆秀，有怀任之象也。
六月之管名为林钟，林者茂也，谓时物茂盛于野也。
四月之管名为仲吕者，吕，助也，谓阳气盛长，阴助成功也。
二月之管名为夹钟者，夹，佐也，谓时物尚未尽出，阴德佐阳而出物也。
汉自东京大乱，绝无金石之乐，乐章亡缺，不可复知。
及魏武平荆州，获汉雅乐郎河南杜夔，能识旧法，以为军谋祭酒，使创定雅乐。
时又有散骑侍郎邓静、尹商善训雅乐，歌师尹胡能歌宗庙郊祀之曲，舞师冯肃、服养晓知先代诸舞，夔悉总领之。
远详经籍，近采故事，考会古乐，始设轩悬钟磬。
而黄初中柴玉、左延年之徒，复以新声被宠，改其声韵。
及武帝受命之初，百度草创。
泰始二年，诏郊祀明堂礼乐权用魏仪，遵周室肇称殷礼之义，但改乐章而已，使傅玄为之词云。
祀天地五郊夕牲歌
天命有晋，穆穆明明。
我其夙夜，祗事上灵。
常于时假，迄用其成。
于荐玄牡，进夕其牲。
崇德作乐，神祇是听。
祀天地五郊迎送神歌
宣文蒸哉，日靖四方。
永言保之，夙夜匪康。光天之命，上帝是皇。
嘉乐殷荐，灵祚景祥。
神祗降假，享福无疆。
飨天地五郊歌
天祚有晋，其命惟新。
受终于魏，奄有黎民。
燕及皇天，怀和百神。
丕显遗烈，之德之纯。
享其玄牡，式用肇禋。
神祗来格，福禄是臻。
时迈其犹，昊天子之。
祐享有晋，肇庶戴之。
畏天之威，敬授人时。
丕显丕承，于犹绎思。
皇极斯建，庶绩咸熙。庶几夙夜，惟晋之祺。
宣文惟后，克配彼天。
抚宁四海，保有康年。
于乎缉熙，肆用靖民。
爰立典制，爰修礼纪。
作民之极，莫匪资始。
克昌厥后，永言保之。
天地郊明堂夕牲歌
皇矣有晋，时迈其德。
受终于天，光济万国。
万国既光，神定厥祥。
虔于郊祀，祗事上皇。
祗事上皇，百福是臻。
巍巍祖考，克配彼天。
嘉牲匪歆，德馨惟飨。受天之祐，神化四方。
天地郊明堂降神歌
于赫大晋，应天景祥。
二帝迈德，宣此重光。
我皇受命，奄有万方。
郊祀配享，礼乐孔章。
神祗嘉享，祖考是皇。
克昌厥后，保祚无疆。
天郊飨神歌
整泰坛，礼皇神。
精气感，百灵宾。
蕴硃火，缭芳薪。
紫烟游，冠青云。
神之体，靡象形。
旷无方，幽以清。
神之来，光景昭。
听无闻，视无兆。
神之至，举歆歆。
灵爽协，动余心。
神之坐，同欢娱。
泽云翔，化风舒。
嘉乐奏，文中声。
八音谐，神是听。
咸契齐，并芬芳。
烹牷牲，享玉觞。
神悦飨，歆禋祀。
祐大晋，降繁祉。
作京邑，广四海。
保天年，穷地纪。
地郊飨神歌
整泰折，竢皇祗。
众神感，群灵仪。
阴祀设，吉礼施。
夜将极，时未移。
祗之体，无形象。
潜泰幽，洞忽荒。祗之出，薆若有。
灵无远，天下母。
祗之来，遗光景。
昭若存，终冥冥。
祗之至，举欣欣。
舞象德，歌成文。
祗既坐，同欢豫。
泽雨施，化云布。
乐八变，声教敷。
物咸亨，祗是娱。
齐既洁，侍者肃。
玉觞进，咸穆穆。
飨嘉豢，歆德馨。
祚有晋，暨群生。
溢九壤，格天庭。
保万寿，延亿龄。
明堂飨神歌
经始明堂，享祀匪懈。
于皇烈考，光配上帝。
赫赫上帝，既高既崇。
圣考是配，明德显融。
率土敬职，万方来祭。
常于时假，保祚永世。
祠庙夕牲歌
我夕我牲，猗欤敬止。
嘉豢孔时，供兹享祀。
神鉴厥诚，博硕斯歆。
祖考降飨，以虞孝孙之心。
祠庙迎送神歌
呜呼悠哉，日监在兹。
以时享祀，神明降之。
神明斯降，既祐飨之。祚我无疆，受天之祜。
赫赫太上，巍巍圣祖。
明明烈考，丕承继序。祠征西将军登歌
经始宗庙，神明戾止。
申锡无疆，祗承享祀。
假哉皇祖，绥予孙子。
燕及后昆，锡兹繁祉。
祠豫章府君登歌
嘉乐肆筵，荐祀在堂。
皇皇宗庙，乃祖乃皇。
济济辟公，相予蒸尝。
享祀不忒，降福穰穰。
祠颍川府君登歌
于邈先后，实司于天。
显矣皇祖，帝祉肇臻。
本枝克昌，资始开元。
惠我无疆，享祚永年。
祠京兆府君登歌
于惟曾皇，显显令德。
商明清亮，匪竞柔克，保乂命祐，基命惟则。
笃生圣祖，光济四国。
祠宣皇帝登歌
于铄皇祖，圣德钦明。
勤施四方，夙夜敬止。
载敷文教，载扬武烈。
匡定社稷，龚行天罚。
经始大业，造创帝基。
畏天之命，于时保之。
祠景皇帝登歌
执竞景皇，克明克哲。
旁作穆穆，惟祗惟畏。
纂宣之绪，耆定厥功。
登此隽乂，纠彼群凶。
业业在位，帝既勤止。
惟天之命，于穆之已。祠文皇帝登歌
于皇时晋，允文文皇，聪明睿智，圣敬神武。
万机莫综，皇斯清之。
蛇豕放命，皇斯平之。
柔远能迩，简授英贤。
创业垂统，勋格皇天。
祠庙飨神歌二篇
曰晋是常，享祀时序。
宗庙致敬，礼乐具举。
惟其来祭，普天率土。
牺樽既奠，清酤既载。
亦有和羹，荐羞斯备。
蒸蒸永慕，感时兴思。
登歌奏舞，神乐其和。
祖考来格，祐我邦家。
溥天之下，罔不休嘉。
肃肃在位，济济臣工。
四海来格，神仪有容。
钟鼓振，管弦理，舞开元，歌永始，神胥乐兮！
肃肃在位，臣工济济。
小大咸敬，上下有礼。
理管弦，振鼓钟，舞象德，歌咏功，神胥乐兮！
肃肃在位，有来雍雍。
穆穆天子，相维辟公。
礼有仪，乐有则，舞象功，歌咏德，神胥乐兮！
杜夔传旧雅乐四曲，一曰《鹿鸣》，二曰《驺虞》，三曰《伐檀》，四曰《文王》，皆古声辞。
及太和中，左延年改夔《驺虞》、《伐檀》、《文王》三曲，更自作声节，其名虽存，而声实异。
唯因夔《鹿鸣》，全不改易。
每正旦大会，太尉奉璧，群后行礼，东厢雅乐常作者是也。
后又改三篇之行礼诗。
第一日《于赫篇》，咏武帝，声节与古《鹿鸣》同。
第二曰《巍巍篇》，咏文帝，用延年所改《驺虞》声。
第三日《洋洋篇》，咏明帝，用延年所改《文王》声。
第四曰复用《鹿鸣》。
《鹿鸣》之声重用，而除古《伐檀》。
及晋初，食举亦用《鹿鸣》。
至泰始五年，尚书奏，使太仆傅玄、中书监荀勖、黄门侍郎张华各造正旦行礼及王公上寿酒、食举乐歌诗。
荀勖云： 魏氏行礼、食举，再取周诗《鹿鸣》以为乐章。
又《鹿鸣》以宴嘉宾，无取于朝，考之旧闻，未知所应。 
勖乃除《鹿鸣》旧歌更作行礼诗四篇，先陈三朝朝宗之义。
又为正旦大会、王公上寿歌诗并食举乐歌诗，合十三篇。
又以魏氏歌诗或二言，或三言，或四言，或五言，与古诗不类，以问司律中郎将陈颀。
颀曰： 被之金石，未必皆当。 
故勖造晋歌，皆为四言，唯王公上寿酒一篇为三言五言焉。
张华以为 魏上寿、食举诗及汉氏所施用，其文句长短不齐，未皆合古。
盖以依咏弦节，本有因循，而识乐知音，足以制声度曲，法用率非凡近之所能改。
二代三京，袭而不变，虽诗章辞异，兴废随时，至其韵逗留曲折，皆系于旧，有由然也。
是以一皆因就，不敢有所改易。 
此则华、勖所明异旨也。
时诏又使中书侍郎成公绥亦作焉。
今并采列之云。四厢乐歌
正旦大会行礼歌成公绥
穆穆天子，光临万国。
多士盈朝，莫匪俊德。
流化罔极，王猷允塞。
嘉会置酒，嘉宾充庭。
羽旄曜宸极，钟鼓振泰清。
百辟朝三朝，彧彧明仪形。
济济锵锵，金声玉振。
礼乐具，宴嘉宾。
眉寿祚圣皇，景福惟日新。
群后戾止，有来雍雍。
献酬纳贽，崇此礼容。
丰羞万俎，旨酒千钟。
嘉乐尽宴乐，福禄咸攸同。
乐哉！天下安宁。
道化行，风俗清。
箫《韶》作，咏九成。年丰穰，世泰平。
至治哉，乐无穷。
元首聪明，股肱忠。
澍丰泽，扬清风。
嘉瑞出，灵应彰。
麒麟见，凤皇翔。
醴泉涌，流中唐。
嘉禾生，穗盈箱。
降繁祉，祚圣皇。
承天位，统万国。
受命应期，授圣德，四世重光。
宣开洪业，景克昌，文钦明，德弥彰。
肇启晋邦，流祚无疆。
泰始建元，凤皇龙兴。
龙兴伊何，享祚万乘。
奄有八荒，化育黎蒸。
图书既焕，金石有徵。
德光大，道熙隆。
被四表，格皇穹。
奕奕万嗣，明明显融，高朗令终。
保兹永祚，与天比崇。
圣皇君四海，顺人应天期。
三叶合重光，泰始开洪基。
明曜参日月，功化侔四时。
宇宙清且泰，黎庶咸雍熙，善哉雍熙！
惟天降命，翼仁祐圣。
于穆三皇，载德弥盛。
总齐璇玑，光统七政。
百揆时序，化若神圣。
四海同风，兴至仁。
济民育物，拟陶均。
拟陶均，垂惠润。
皇皇群贤，峨峨英隽。
德化宣，芬芳播来胤。
播来胤，垂后昆。
清庙何穆穆，皇极辟四门。
皇极辟四门，万机无不综。
亹亹翼翼，乐不及荒，饥不遑食。
大礼既行，乐无极。
登昆仑，上层城。
乘飞龙，升泰清。
冠日月，佩五星。
扬虹霓，建篲旌。
披庆云，廕繁荣。
览八极，游天庭。
顺天地，和阴阳。
序四时，曜三光。
张帝纲，正皇纲。
播仁风，流惠康。
迈洪化，振灵威。
怀万方，纳九夷。
朝阊阖，宴紫微。
建五旗，罗钟虡。
列四悬，奏《韶》《武》。
铿金石，扬旌羽。
纵八佾，《巴渝舞》。
咏雅颂，和律吕。
于胥乐，乐圣主。
化荡荡，清风泄。
总英雄，御俊杰。
开宇宙，扫四裔。
光缉熙，美圣哲。
超百代，扬休烈。
流景祚，显万世。
皇皇显祖，翼世佐时。
宁济六合，受命应期。神武鹰扬，大化咸熙。
廊开皇衢，用成帝基。
光光景皇，无竞惟烈。
匡时拯俗，休功盖世。
宇宙既康，九域有截。
天命降监，启祚明哲。
穆穆烈考，克明克隽。
实天生德，诞应灵运。
肇建帝业，开国有晋。
载德奕世，垂庆洪胤。
明明圣帝，龙飞在天。
与灵合契，通德幽玄。
仰化青云，俯育重川。
受灵之祐，于万斯年。
正旦大会王公上寿酒歌荀勖
践元辰，延显融。
献羽觞，祈令终。我皇寿而隆，我皇茂而嵩。
本枝奋百世，休祚钟圣躬。
食举乐东西厢歌荀勖
煌煌七曜，重明交暢。
我有嘉宾，是应是贶。
邦政既图，接以大飨。
人之好我，式遵德让。
宾之初筵，蔼蔼济济。
既朝乃宴，以洽百礼。
颁以位叙，或庭或陛。
登傧台叟，亦有兄弟。
胥子陪寮，宪兹度楷。
观颐养正，降福孔偕。
昔我三后，大业是维。
今我圣皇，焜炔前晖。
奕世重规，明照九畿。
思辑用光，时罔有违。
陟禹之迹，莫不来威。
天被显禄，福履是绥。
赫矣太祖，克广明德。
廊开宇宙，正世立则。
变化不经，民无瑕慝。
创业垂统，兆我晋国。
烈文伯考，时维帝景。
夷险平乱，威而不猛。
御衡不迷，皇涂焕景。
七德咸宣，其宁惟永。
猗欤盛欤！
先皇圣文。
则天作孚，大哉为君。
慎徽五典，帝载是勤。
文武发挥，茂建嘉勋。
修己济治，民用宁殷。
怀远烛幽，玄教氤氲。
善世不伐，服事三分。
德博化隆，道昌无垠。
隆化洋洋，帝命溥将。
登我晋道，越惟圣王。
龙飞革运，临焘八荒。
睿哲钦明，配踪虞唐。
封建厥福，骏发其祥。
三朝习吉，终然允臧。
其臧维何，总彼万方。
元侯列辟，四岳籓王。
时见世享，率兹有常。
旅揖在庭，嘉客在堂。
宋卫既臻，陈留山阳。
有宾有使，观国之光。
贡贤纳计，献璧奉璋。
保祐命之，申锡无疆。
振鹭于飞，鸿渐其翼。
京邑穆穆，四方是式。
无竞维人，王纲允敕。
君子来朝，言观其极。
暠郧大君，民之攸暨。
信理天工，惠康不匮。
将远不仁，训以醇粹。
幽明有伦，俊乂在位。
九族既睦，庶邦顺比。
开元布宪，四海鳞萃。
协时正统，殊涂同致。
厚德载物，灵心隆贵。
敷奏谠言，纳以无讳。
树之典象，诲之义类。
上教如风，下应如卉。
一人有废，群萌以遂。
我后宴喜，令问不坠。
既宴既喜，翕是万邦。
礼仪卒度，物有其容。
晰晰庭燎，喤々鼓钟。
笙磬咏德，万舞象功。
八音克谐，俗易化从。
其和如乐，庶品时邕。
时邕斌斌，六合同尘。
往我祖宣，威静殊邻。
首定荆楚，遂平燕秦。
亹亹文皇，迈德流仁。
爰造草昧，应乾顺民。
灵瑞告符，休徵响震。
天地弗违，以和神人。
既禽庸蜀，吴会是宾。
肃慎率职，楛矢来陈。
韩濊进乐，宫徵清钧。
西旅献獒，扶南效珍。
蛮裔重译，玄齿文身。
我皇抚之，景命惟新。
愔愔嘉会，有闻无声。
清酤既奠，笾豆既升。
礼充乐备，箫《韶》九成。
恺乐饮酒，酣而不盈。
率土欢豫，邦国以宁。
王猷允塞，万载无倾。
冬至初岁小会歌张华
日月不留，四气回周。
节庆代序，万国同休。
庶尹群后，奉寿升朝。
我有寿礼，式宴百僚。
繁肴绮错，旨酒泉渟。
笙镛和奏，磬管流声。
上隆其爱，下尽其心。
宣其壅滞，训之德音。
乃宣乃训，配享交泰。
永载仁风，长抚无外。
宴会歌张华
亹亹我皇，配天垂光。
留精日昃，经览无方。
听朝有暇，延命众臣。
冠盖云集，樽俎星陈。
肴蒸多品，八珍代变。
羽爵无算，究乐极宴。
歌者流声，舞者投袂。
动容有节，丝竹并设。
宜扬四体，繁手趣挚。
欢足发和，酣不忘礼。
好乐无荒，翼翼济济。
命将出征歌张华
重华隆帝道，戎蛮或不宾。
徐夷兴有周，鬼方亦违殷。
今在盛明世，寇虐动四垠。
豺狼染牙爪，群生号穹旻。
元帅统方夏，出车抚凉秦。
众贞必以律，臧否实在人。
威信加殊类，疏逖思自亲。
单醪岂有味，挟纩感至仁。
武功尚止戈，七德美安民。
远迹由斯举，永世无风尘。
劳还师歌张华
玁犭允背天德，构乱扰邦畿。
戎车震朔野，群帅赞皇威。
将士齐心旅，感义忘其私。
积势如郭弩，赴节如发机。
嚣声动山谷，金光曜素晖。
挥戈陵劲敌，武步蹈横尸。
鲸鲵皆授首，北土永清夷。
昔往冒隆暑，今来白雪霏。
征夫信勤瘁，自古咏《采薇》。
收荣于舍爵，燕喜在凯归。
中宫所歌张华
先王统大业，玄化渐八维。
仪刑孚万邦，内训隆壸闱。
皇英垂帝典，《大雅》咏三妃。
执德宣隆教，正位理厥机。
含章体柔顺，帅礼蹈谦祗。
《螽斯》弘慈惠，《樛木》逮幽微。
徽音穆清风，高义邈不追。
遗荣参日月，百世仰余晖。
宗亲会歌张华
族燕明礼顺，啜食序亲亲。
骨肉散不殊，昆弟岂他人。
本枝笃同庆，《棠棣》著先民。
于皇圣明后，天覆弘且仁。
降礼崇亲戚，旁施协族姻。
式宴尽酣娱，饮御备羞珍。
和乐既宣洽，上下同欢欣。
德教加四海，敦睦被无垠。
泰始九年，光禄大夫荀勖以杜夔所制律吕，校太乐、总章、鼓吹八音，与律吕乖错，乃制古尺，作新律吕，以调声韵。
事具《律历志》。
律成，遂班下太常，使太乐、总章、鼓吹、清商施用。
勖遂典知乐事，启朝士解音律者共掌之。
使郭夏、宋识等造《正德》、《大豫》二舞，其乐章亦张华之所作云。正德舞歌张华
日皇上天，玄鉴惟光。
神器周回，五德代章。
祚命于晋，世有哲王。
弘济区夏，陶甄万方。
大明垂曜，旁烛无疆。
蚩蚩庶类，风德永康。
皇道惟清，礼乐斯经。
金石在悬，万舞在庭。
象容表庆，协律被声。
轶《武》超《濩》，取节《六英》。
同进退让，化渐无形。
大和宣洽，通于幽冥。大豫舞歌张华
惟天之命，符运有归。
赫赫大晋，三后重晖。
继明绍世，光抚九围。
我皇绍期，遂在璇玑。
群生属命，奄有庶邦。
慎徽五典，玄教遐通。
万方同轨，率土咸雍。
爰制《大豫》，宣德舞功。
醇化既穆，王道协隆。
仁及草木，惠加昆虫。
亿兆夷人，悦仰皇风。
丕显大业，永世弥崇。
荀勖又作新律笛十二枚，以调律吕，正雅乐，正会殿庭作之，自谓宫商克谐，然论者犹谓勖暗解。
时阮咸妙达八音，论者谓之神解。
咸常心讥勖新律声高，以为高近哀思，不合中和。
每公会乐作，勖意咸谓之不调，以为异己，乃出咸为始平相。
后有田父耕于野，得周时玉尺，勖以校己所治钟鼓金石丝竹，皆短校一米，于此伏咸之妙，复徵咸归。
勖既以新律造二舞，次更修正钟声。
会勖薨，未竟其业。
元康三年，诏其子籓修定金石，以施郊庙。
寻值丧乱，莫有记之者。
汉高祖自蜀汉将定三秦，阆中范因率賨人以从帝，为前锋。
及定秦中，封因为阆中侯，复賨人七姓。
其俗喜舞，高祖乐其猛锐，数观其舞，后使乐人习之。
阆中有渝水，因其所居，故名曰《巴渝舞》。
舞曲有《矛渝本歌曲》、《安弩渝本歌曲》、《安台本歌曲》、《行辞本歌曲》，总四篇。
其辞既古，莫能晓其句度。
魏初，乃使军谋祭酒王粲改创其词。
粲问巴渝帅李管、种玉歌曲意，试使歌，听之，以考校歌曲，而为之改为《矛渝新福歌曲》、《弩渝新福歌曲》、《安台新福歌曲》、《行辞新福歌曲》，《行辞》以述魏德。
黄初三年，又改《巴渝舞》曰《昭武舞》。
至景初元年，尚书奏，考览三代礼乐遗曲，据功象德，奏作《武始》、《咸熙》、《章斌》三舞，皆执羽龠。
及晋又改《昭武舞》曰《宣武舞》，《羽龠舞》曰《宣文舞》。
咸宁元年，诏定祖宗之号，而庙乐乃停《宣武》、《宣文》二舞，而同用荀勖所使郭夏、宋识等所造《正德》、《大豫》二舞云。
