陈骞子舆裴秀子頠秀从弟楷楷子宪
陈骞，临淮东阳人也。
父矫，魏司徒。
矫本广陵刘氏，为外祖陈氏所养，因而改焉。
骞沈厚有智谋。
初，矫为尚书令，侍中刘晔见幸于魏明帝，谮矫专权。
矫忧惧，以问骞。
骞曰： 主上明圣，大人大臣，今若不合意，不过不作公耳。 
后帝意果释，骞尚少，为夏侯玄所侮，意色自若，玄以此异之。
起家尚书郎，迁中山、安平太守，并著称绩。
征为相国司马、长史、御吏中丞，迁尚书，封安国亭侯。
蜀贼寇陇右，以尚书持节行征蜀将军，破贼而还。
会诸葛诞之乱，复以尚书行安东将军。
寿春平，拜使持节、都督淮北诸军事、安东将军，进爵广陵侯。
转都督豫州诸军事、豫州刺史，持节、将军如故。
又转都督江南诸军事，徙都督荆州诸军事、征南大将军，封郯侯。
武帝受禅，以佐命之勋，进车骑将军，封高平郡公，迁侍中、大将军，出为都督扬州诸军事，余如故，假黄钺。
攻拔吴枳里城，破涂中屯戍。赐骞兄子惺爵关中侯。
咸宁初，迁太尉，转大司马。
骞因入朝，言于帝曰： 胡烈、牵弘皆勇而无谋，强于自用，非绥边之材，将为国耻。
愿陛下详之。 
时弘为扬州刺史，不承顺骞命。
帝以为不协相构，于是征弘，既至，寻复以为凉州刺史。
骞窃叹息，以为必败。
二人后果失羌戎之和，皆被寇丧没，征讨连岁，仅而得定，帝乃悔之。
骞少有度量，含垢匿瑕，所在有绩。
与贾充、石苞、裴秀等俱为心膂，而骞智度过之，充等亦自以为不及也。
累处方任，为士庶所怀。
既位极人臣，年逾致仕，思欲退身。
咸宁三年，求入朝，因乞骸骨。
赐衮冕之服，诏曰： 骞元勋旧德，统乂东夏，方弘远绩，以一吴会，而所苦未除，每表恳切，重劳以方事。
今听留京城，以前太尉府为大司马府，增置祭酒二人，帐下司马、官骑、大车、鼓吹皆如前，亲兵百人，厨田十顷，厨园五十亩，厨士十人，器物经用皆留给焉。
又给乘舆辇，出入殿中加鼓吹，如汉萧何故事。 
骞累称疾辞位，诏曰： 骞履德论道，朕所谘询。
方赖谋猷，以弘庶绩，宜时视事。
可遣散骑常侍谕意。 
骞辄归第，诏又遣侍中敦谕还府。
遂固请，许之，位同保傅，在三司之上，赐以几杖，不朝，安车驷马，以高平公还第。
帝以其勋旧耆老，礼之甚重。
又以骞有疾，听乘舆上殿。
骞素无謇谔之风，然与帝语傲；及见皇太子加敬，时人以为谄。
弟稚与其子舆忿争，遂说骞子女秽行，骞表徙弟，以此获讥于世。
元康二年薨，年八十一，加以衮敛，赠太傅，谥曰武。
及葬，帝于大司马门临丧，望柩流涕，礼依大司马石苞故事。
子舆嗣爵。
舆字显初，拜散骑侍郎、洛阳令，迁黄门侍郎，厉将校左军、大司农、侍中。
坐与叔父不睦，出为河内太守。
舆虽无检正，而有力致。
寻卒，子植字弘先嗣，官至散骑常侍。
卒，子粹嗣，永嘉中遇害，孝武帝以骞玄孙袭爵。
卒，弟子浩之嗣。
宋受禅，国除。
裴秀，字季彦，河东闻喜人也。
祖茂，汉尚书令。
父潜，魏尚书令。
秀少好学，有风操，八岁能属文。
叔父徽有盛名，宾客甚众。
秀年十余岁，有诣徽者，出则过秀。
然秀母贱，嫡母宣氏不之礼，尝使进馔于客，见者皆为之起。
秀母曰： 微贱如此，当应为小兒故也。 
宣氏知之，后遂止。
时人为之语曰： 后进领袖有裴秀。 
渡辽将军毌丘俭尝荐秀于大将军曹爽，曰： 生而岐嶷，长蹈自然，玄静守真，性入道奥；博学强记，无文不该；孝友著于乡党，高声闻于远近。
诚宜弼佐谟明，助和鼎味，毗赞大府，光昭盛化。
非徒子奇、甘罗之俦，兼包颜、冉、游、夏之美。 
爽乃辟为掾，袭父爵清阳亭侯，迁黄门侍郎。
爽诛，以故吏免。
顷之，为廷尉正，历文帝安东及卫将军司马，军国之政，多见信纳。
迁散骑常侍。
帝之讨诸葛诞也，秀与尚书仆射陈泰、黄门侍郎锺会以行台从，豫参谋略。
及诞平，转尚书，进封鲁阳乡侯，增邑千户。
常道乡公立，以豫议定策，进爵县侯，增邑七百户，迁尚书仆射。
魏咸熙初，厘革宪司。
时荀顗定礼仪，贾充正法律，而秀改官制焉。
秀议五等之爵，自骑督已上六百余人皆封。
于是秀封济川侯，地方六十里，邑千四百户，以高苑县济川墟为侯国。
初，文帝未定嗣，而属意舞阳侯攸。
武帝惧不得立，问秀曰： 人有相否？ 
因以奇表示之。
秀后言于文帝曰： 中抚军人望既茂，天表如此，固非人臣之相也。 
由是世子乃定。
武帝既即王位，拜尚书令、右光禄大夫，与御史大夫王沈、卫将军贾充俱开府，加给事中。
及帝受禅，加左光禄大夫，封钜鹿郡公，邑三千户。
时安远护军郝诩与故人书云： 与尚书令裴秀相知，望其为益。 
有司奏免秀官，诏曰： 不能使人之不加诸我，此古人所难。
交关人事，诩之罪耳，岂尚书令能防乎！
其勿有所问。 
司隶校尉李憙复上言，骑都尉刘尚为尚书令裴秀占官稻田，求禁止秀。
诏又以秀干翼朝政，有勋绩于王室，不可以小疵掩大德，使推正尚罪而解秀禁止焉。
久之，诏曰： 夫三司之任，以翼宣皇极，弼成王事者也。
故经国论道，赖之明喆，苟非其人，官不虚备。
尚书令、左光禄大夫裴秀，雅量弘博，思心通远，先帝登庸，赞事前朝。
朕受明命，光佐大业，勋德茂著，配踪元凯。
宜正位居体，以康庶绩。
其以秀为司空。 
秀儒学洽闻，且留心政事，当禅代之际，总纳言之要，其所裁当，礼无违者。
又以职在地官，以《禹贡》山川地名，从来久远，多有变易。
后世说者或强牵引，渐以暗昧。
于是甄摘旧文，疑者则阙，古有名而今无者，皆随事注列，作《禹贡地域图》十八篇，奏之，藏于秘府。
其序曰：
图书之设，由来尚矣。
自古立象垂制，而赖其用。
三代置其官，国史掌厥职。
暨汉屠咸阳，丞相萧何尽收秦之图籍。
今秘书既无古之地图，又无萧何所得，惟有汉氏《舆地》及《括地》诸杂图。
各不设分率，又不考正准望，亦不备载名山大川。
虽有粗形，皆不精审，不可依据。
或荒外迂诞之言，不合事实，于义无取。
大晋龙兴，混一六合，以清宇宙，始于庸蜀，冞入其岨。
文皇帝乃命有司，撰访吴蜀地图。
蜀土既定，六军所经，地域远近，山川险易，征路迂直，校验图记，罔或有差。
今上考《禹贡》山海川流，原隰陂泽，古之九州，及今之十六州，郡国县邑，疆界乡陬，及古国盟会旧名，水陆径路，为地图十八篇。
制图之体有六焉。
一曰分率，所以辨广轮之度也。
二曰准望，所以正彼此之体也。
三曰道里，所以定所由之数也。
四曰高下，五曰方邪，六曰迂直，此三者各因地而制宜，所以校夷险之异也。
有图象而无分率，则无以审远近之差；有分率而无准望，虽得之于一隅，必失之于他方；有准望而无道里，则施于山海绝隔之地，不能以相通；有道里而无高下、方邪、迂直之校，则径路之数必与远近之实相违，失准望之正矣，故以此六者参而考之。
然远近之实定于分率，彼此之实定于道里，度数之实定于高下、方邪、迂直之算。
故虽有峻山钜海之隔，绝域殊方之迥，登降诡曲之因，皆可得举而定者。
准望之法既正，则曲直远近无所隐其形也。
秀创制朝仪，广陈刑政，朝廷多遵用之，以为故事。
在位四载，为当世名公。
服寒食散，当饮热酒而饮冷酒，泰始七年薨，时年四十八。
诏曰： 司空经德履哲，体蹈儒雅，佐命翼世，勋业弘茂。
方将宣献敷制，为世宗范，不幸薨殂，朕甚痛之。
其赐秘器、朝服一具、衣一袭、钱三十万、布百匹。
谥曰元。 
初，秀以尚书三十六曹统事准例不明，宜使诸卿任职，未及奏而薨。
其友人料其书记，得表草言平吴之事，其词曰： 孙皓酷虐，不及圣明御世兼弱攻昧，使遗子孙，将遂不能臣；时有否泰，非万安之势也。
臣昔虽已屡言，未有成旨。
今既疾笃不起，谨重尸启。
愿陛下时共施用。 
乃封以上闻。
诏报曰： 司空薨，痛悼不能去心。
又得表草，虽在危困，不忘王室，尽忠忧国。
省益伤切，辄当与诸贤共论也。 
咸宁初，与石苞等并为王公，配享庙庭。
有二子：浚、頠。
浚嗣位，至散骑常侍，早卒。
浚庶子憬不惠，别封高阳亭侯，以浚少弟頠嗣。
頠字逸民。
弘雅有远识，博学稽古，自少知名。
御史中丞周弼见而叹曰： 頠若武库，五兵纵横，一时之杰也。 
贾充即頠从母夫也，表 秀有佐命之勋，不幸嫡长丧亡，遗孤稚弱。
頠才德英茂，足以兴隆国嗣。 
诏頠袭爵，頠固让，不许。
太康二年，徵为太子中庶子，迁散骑常侍。
惠帝既位，转国子祭酒，兼右军将军。
初，頠兄子憬为白衣，頠论述世勋，赐爵高阳亭侯。
杨骏将诛也，骏党左军将军刘豫陈兵在门，遇頠，问太傅所在。
頠绐之曰： 向于西掖门遇公乘素车，从二人西出矣。 
豫曰： 吾何之？ 
頠曰： 宜至廷尉。 
豫从頠言，遂委而去。
寻而诏頠代豫领左军将军，屯万春门。
及骏诛，以功当封武昌侯，頠请以封憬，帝竟封頠次子该。
頠苦陈憬本承嫡，宜袭钜鹿，先帝恩旨，辞不获命。
武昌之封，己之所蒙，特请以封憬。
该时尚主，故帝不听。
累迁侍中。
时天下暂宁，頠奏修国学，刻石写经。
皇太子既讲，释奠祀孔子，饮飨射侯，甚有仪序。
又令荀籓终父勖之志，铸钟凿磬，以备郊庙朝享礼乐。
頠通博多闻，兼明医术。
荀勖之修律度也，检得古尺，短世所用四分有余。
頠上言： 宜改诸度量。
若未能悉革，可先改太医权衡。
此若差违，遂失神农、岐伯之正。
药物轻重，分两乖互，所可伤夭，为害尤深。
古寿考而今短折者，未必不由此也。 
卒不能用。
乐广尝与頠清言，欲以理服之，而頠辞论丰博，广笑而不言。
时人谓頠为言谈之林薮。
頠以贾后不悦太子，抗表请增崇太子所生谢淑妃位号，仍启增置后卫率吏，给三千兵，于是东宫宿卫万人。
迁尚书，侍中如故，加光禄大夫。
每授一职，未尝不殷勤固让，表疏十余上，博引古今成败以为言，览之者莫不寒心。
頠深虑贾后乱政，与司空张华、侍中贾模议废之而立谢淑妃。
华、模皆曰： 帝自无废黜之意，若吾等专行之，上心不以为是。
且诸王方刚，朋党异议，恐祸如发机，身死国危，无益社稷。 
頠曰： 诚如公虑。
但昏虐之人，无所忌惮，乱可立待，将如之何？ 
华曰： 卿二人犹且见信，然勤为左右陈祸福之戒，冀无大悖。
幸天下尚安，庶可优游卒岁。 
此谋遂寝。
頠旦夕劝说从母广城君，令戒喻贾后亲待太子而已。
或说頠曰： 幸与中宫内外可得尽言。言若不行，则可辞病屏退。
若二者不立，虽有十表，难乎免矣。 
頠慨然久之，而竟不能行。
迁尚书左仆射，侍中如故。
頠虽后之亲属，然雅望素隆，四海不谓之以亲戚进也，惟恐其不居位。
俄复使頠专任门下事，固让，不听。
頠上言： 贾模适亡，复以臣代，崇外戚之望，彰偏私之举。
后族何常有能自保，皆知重亲无脱者也。
然汉二十四帝惟孝文、光武、明帝不重外戚，皆保其宗，岂将独贤，实以安理故也。
昔穆叔不拜越礼之飨，臣亦不敢闻殊常之诏。 
又表云： 咎繇谟虞，伊尹相商，吕望翊周，萧张佐汉，咸播功化，光格四极。
暨于继体，咎单、傅说，祖己、樊仲，亦隆中兴。
或明扬侧陋，或起自庶族，岂非尚德之举，以臻斯美哉！
历观近世，不能慕远，溺于近情，多任后亲，以致不静。
昔疏广戒太子以舅氏为官属，前世以为知礼。
况朝廷何取于外戚，正复才均，尚当先其疏者，以明至公。
汉世不用冯野王，即其事也。 
表上，皆优诏敦譬。
时以陈准子匡、韩蔚子嵩并侍东宫，頠谏曰： 东宫之建，以储皇极。
其所与游接，必简英俊，宜用成德。
匡、嵩幼弱，未识人理立身之节。
东宫实体夙成之表，而今有童子侍从之声，未是光阐遐风之弘理也。 
愍怀太子之废也，頠与张华苦争不从，语在《华传》。
頠深患时俗放荡，不尊儒术，何晏、阮籍素有高名于世，口谈浮虚，不遵礼法，尸禄耽宠，仕不事事；至王衍之徒，声誉太盛，位高势重，不以物务自婴，遂相放效，风教陵迟，乃著崇有之论以释其蔽曰：
夫总混群本，宗极之道也。
方以族异，庶类之品也。
形象著分，有生之体也。
化感错综，理迹之原也。
夫品而为族，则所禀者偏，偏无自足，故凭乎外资。
是以生而可寻，所谓理也。
理之所体，所谓有也。
有之所须，所谓资也。
资有攸合，所谓宜也。
择乎厥宜，所谓情也。
识智既授，虽出处异业，默语殊涂，所以宝生存宜，其情一也。
众理并而无害，故贵贱形焉。
失得由乎所接，故吉凶兆焉。
是以贤人君子，知欲不可绝，而交物有会。
观乎往复，稽中定务。
惟夫用天之道，分地之利，躬其力任，劳而后飨。
居以仁顺，守以恭俭，率以忠信，行以敬让，志无盈求，事无过用，乃可济乎！
故大建厥极，绥理群生，训物垂范，于是乎在，斯则圣人为政之由也。
若乃淫抗陵肆，则危害萌矣。
故欲衍则速患，情佚则怨博，擅恣则兴攻，专利则延寇，可谓以厚生而失生者也。
悠悠之徒，骇乎若兹之衅，而寻艰争所缘。
察夫偏质有弊，而睹简损之善，遂阐贵无之议，而建贱有之论。
贱有则必外形，外形则必遗制，遗制则必忽防，忽防则必忘礼。
礼制弗存，则无以为政矣。
众之从上，犹水之居器也。
故兆庶之情，信于所习；习则心服其业，业服则谓之理然。
是以君人必慎所教，班其政刑一切之务，分宅百姓，各授四职，能令禀命之者不肃而安，忽然忘异，莫有迁志。
况于据在三之尊，怀所隆之情，敦以为训者哉！
斯乃昏明所阶，不可不审。
夫盈欲可损而未可绝有也，过用可节而未可谓无贵也。
盖有讲言之具者，深列有形之故，盛称空无之美。
形器之故有征，空无之义难检，辩巧之文可悦，似象之言足惑，众听眩焉，溺其成说。
虽颇有异此心者，辞不获济，屈于所狎，因谓虚无之理，诚不可盖。
唱而有和，多往弗反，遂薄综世之务，贱功烈之用，高浮游之业，埤经实之贤。
人情所殉，笃夫名利。
于是文者衍其辞，讷者赞其旨，染其众也。
是以立言藉于虚无，谓之玄妙；处官不亲所司，谓之雅远；奉身散其廉操，谓之旷达。
故砥砺之风，弥以陵迟。
放者因斯，或悖吉凶之礼，而忽容止之表，渎弃长幼之序，混漫贵贱之级。
其甚者至于裸裎，言笑忘宜，以不惜为弘，士行又亏矣。
老子既著五千之文，表摭秽杂之弊，甄举静一之义，有以令人释然自夷，合于《易》之《损》、《谦》、《艮》、《节》之旨。
而静一守本，无虚无之谓也；《损》《艮》之属，盖君子之一道，非《易》之所以为体守本无也。
观老子之书虽博有所经，而云 有生于无 ，以虚为主，偏立一家之辞，岂有以而然哉！
人之既生，以保生为全，全之所阶，以顺感为务。
若味近以亏业，则沈溺之衅兴；怀末以忘本，则天理之真灭。
故动之所交，存亡之会也。
夫有非有，于无非无；于无非无，于有非有。
是以申纵播之累，而著贵无之文。
将以绝所非之盈谬，存大善之中节，收流遁于既过，反澄正于胸怀。
宜其以无为辞，而旨在全有，故其辞曰 以为文不足 。
若斯，则是所寄之涂，一方之言也。
若谓至理信以无为宗，则偏而害当矣。
先贤达识，以非所滞，示之深论。
惟班固著难，未足折其情。
孙卿、杨雄大体抑之，犹偏有所许。
而虚无之言，日以广衍，众家扇起，各列其说。
上及造化，下被万事，莫不贵无，所存佥同。
情以众固，乃号凡有之理皆义之埤者，薄而鄙焉。
辩论人伦及经明之业，遂易门肆。
頠用矍然，申其所怀，而攻者盈集。
或以为一时口言。
有客幸过，咸见命著文，擿列虚无不允之征。
若未能每事释正，则无家之义弗可夺也。
頠退而思之，虽君子宅情，无求于显，及其立言，在乎达旨而已。
然去圣久远，异同纷纠，苟少有仿佛，可以崇济先典，扶明大业，有益于时，则惟患言之不能，焉得静默，及未举一隅，略示所存而已哉！
夫至无者无以能生，故始生者自生也。
自生而必体有，则有遗而生亏矣。
生以有为已分，则虚无是有之所谓遗者也。
故养既化之有，非无用之所能全也；理既有之众，非无为之所能循也。
心非事也，而制事必由于心，然不可以制事以非事，谓心为无也。
匠非器也，而制器必须于匠，然不可以制器以非器，谓匠非有也。
是以欲收重泉之鳞，非偃息之所能获也；陨高墉之禽，非静拱之所能捷也；审投弦饵之用，非无知之所能览也。
由此而观，济有者皆有也，虚无奚益于已有之群生哉！
王衍之徒攻难交至，并莫能屈。
又著《辩才论》，古今精义皆辨释焉，未成而遇祸。
初，赵王伦谄事贾后，頠甚恶之，伦数求官，頠与张华复固执不许，由是深为伦所怨。
伦又潜怀篡逆，欲先除朝望，因废贾后之际遂诛之，时年三十四。
二子嵩、该，伦亦欲害之。
梁王肜、东海王越称頠父秀有勋王室，配食太庙，不宜灭其后嗣，故得不死，徙带方；惠帝反正，追复頠本官，改葬以卿礼，谥曰成。
以嵩嗣爵，为中书黄门侍郎。
该出后从伯凯，为散骑常侍，并为乞活贼陈午所害。
楷字叔则。
父徽，魏冀州刺史。
楷明悟有识量，弱冠知名，尤精《老》、《易》，少与王戎齐名。
锺会荐之于文帝，辟相国掾，迁尚书郎。
贾充改定律令，以楷为定科郎。
事毕，诏楷于御前执读，平议当否。
楷善宣吐，左右属目，听者忘倦。
武帝为抚军，妙选僚采，以楷为参军事。
吏部郎缺，文帝问其人于锺会。
会曰： 裴楷清通，王戎简要，皆其选也。 
于是以楷为吏部郎。
楷风神高迈，容仪俊爽，博涉群书，特精理义，时人谓之 玉人 ，又称 见裴叔则如近玉山，映照人也 。
转中书郎，出入宫省，见者肃然改容。
武帝初登阼，探策以卜世数多少，而得一，帝不悦，群臣失色，莫有言者。
楷正容仪，和其声气，从容进曰： 臣闻天得一以清，地得一以宁，王侯得一以为天下贞。 
武帝大悦，群臣皆称万岁。
俄拜散骑侍郎，累迁散骑常侍、河内太守，入为屯骑校尉、右军将军，转侍中。
石崇以功臣子有才气，与楷志趣各异，不与之交。
长水校尉孙季舒尝与崇酣燕，慢傲过度，崇欲表免之。
楷闻之，谓崇曰： 足下饮人狂药，责人正礼，不亦乖乎！ 
崇乃止。
楷性宽厚，与物无忤。
不持俭素，每游荣贵，辄取其珍玩。
虽车马器服，宿昔之间，便以施诸穷乏。
尝营别宅，其从兄衍见而悦之，即以宅与衍。
梁、赵二王，国之近属，贵重当时，楷岁请二国租钱百万，以散亲族。
人或讥之，楷曰： 损有余以补不足，天之道也。 
安于毁誉，其行己任率，皆此类也。
与山涛、和峤并以盛德居位，帝尝问曰： 朕应天顺时，海内更始，天下风声，何得何失？ 
楷对曰： 陛下受命，四海承风，所以未比德于尧舜者，但以贾充之徒尚在朝耳。
方宜引天下贤人，与弘正道，不宜示人以私。 
时任恺、庾纯亦以充为言，帝乃出充为关中都督。
充纳女于太子，乃止。
平吴之后，帝方修太平之化，每延公卿，与论政道。
楷陈三五之风，次叙汉魏盛衰之迹。
帝称善，坐者叹服焉。
楷子瓚娶杨骏女，然楷素轻骏，与之不平。
骏既执政，乃转为卫尉，迁太子少师，优游无事，默如也。
及骏诛，楷以婚亲收付廷尉，将加法。
是日事仓卒，诛戮纵横，众人为之震恐。
楷容色不变，举动自若，索纸笔与亲故书。
赖侍中傅祗救护得免，犹坐去官。
太保卫瓘、太宰亮称楷贞正不阿附，宜蒙爵土，乃封临海侯，食邑二千户。
代楚王玮为北军中候，加散骑常侍。
玮怨瓘、亮斥己任楷，楷闻之，不敢拜，转为尚书。
楷长子舆先娶亮女，女适卫瓘子，楷虑内难未已，求出外镇，除安南将军、假节、都督荆州诸军事，垂当发而玮果矫诏诛亮、瓘。玮以楷前夺己中候，又与亮、瓘婚亲，密遣讨楷。
楷素知玮有望于己，闻有变，单车入城，匿于妻父王浑家，与亮小子一夜八徙，故得免难。
玮既伏诛，以楷为中书令，加侍中，与张华、王戎并管机要。
楷有渴利疾，不乐处势。
王浑为楷请曰： 楷受先帝拔擢之恩，复蒙陛下宠遇，诚竭节之秋也。
然楷性不竞于物，昔为常侍，求出为河内太守；后为侍中，复求出为河南尹；与杨骏不平，求为卫尉；及转东宫，班在时类之下，安于淡退，有识有以见其心也。
楷今委顿，臣深忧之。
光禄勋缺，以为可用。
今张华在中书，王戎在尚书，足举其契，无为复令楷入，名臣不多，当见将养，不违其志，要其远济之益。 
不听，就加光禄大夫、开府仪同三司。
及疾笃，诏遣黄门郎王衍省疾，楷回眸瞩之曰： 竟未相识。
衍深叹其神俊。
楷有知人之鉴，初在河南，乐广侨居郡界，未知名，楷见而奇之，致之于宰府。
尝目夏侯玄云 肃肃如入宗庙中，但见礼乐器 ，锺会 如观武库森森，但见矛戟在前 ，傅嘏 汪翔靡所不见 ，山涛 若登山临下，幽然深远 。
初，楷家炊黍在甑，或变如拳，或作血，或作芜菁子。
其年而卒，时年五十五，谥曰元。
有五子：舆、瓚、宪、礼、逊。
舆字祖明。
少袭父爵，官至散骑侍郎，卒谥曰简。
瓚字国宝，中书郎，风神高迈，见者皆敬之。
特为王绥所重，每从其游。
绥父戎谓之曰： 国宝初不来，汝数往，何也？ 
对曰： 国宝虽不知绥，绥自知国宝。 
杨骏之诛，为乱兵所害。
宪字景思。
少而颖悟，好交轻侠。
及弱冠，更折节严重，修尚儒学，足不逾阈者数年。
陈郡谢鲲、颍川庾敳皆俊郎士也，见而奇之，相谓曰： 裴宪鲠亮宏达，通机识命，不知其何如父；至于深弘保素，不以世物婴心者，其殆过之。 
初，侍讲东宫，历黄门吏部郎、侍中。
东海王越以为豫州刺史、北中郎将、假节。
王浚承制，以宪为尚书。
永嘉末，王浚为石勒所破，枣嵩等莫不谢罪军门，贡赂交错，惟宪及荀绰恬然私室。
勒素闻其名，召而谓之曰： 王浚虐暴幽州，人鬼同疾。
孤恭行乾宪，拯兹黎元，羁旧咸欢，庆谢交路。
二君齐恶傲威，诚信岨绝，防风之戮，将谁归乎？ 
宪神色侃然，泣而对曰： 臣等世荷晋荣，恩遇隆重。
王浚凶粗丑正，尚晋之遗籓。
虽欣圣化，义岨诚心。
且武王伐纣，表商容之闾，未闻商容在倒戈之例也。
明公既不欲以道化厉物，必于刑忍为治者，防风之戮，臣之分也。请就辟有司。 
不拜而出。
勒深嘉之，待以宾礼。
勒乃簿王浚官寮亲属，皆赀至巨万，惟宪与荀绰家有书百余帙，盐米各十数斛而已。
勒闻之，谓其长史张宾曰： 名不虚也。
吾不喜得幽州，喜获二子。 
署从事中郎，出为长乐太守。
及勒僭号，未遑制度，与王波为之撰朝仪，于是宪章文物，拟于王者。
勒大悦，署太中大夫，迁司徒。
及季龙之世，弥加礼重。
宪有二子：挹、，并以文才知名。
仕季龙为太子中庶子、散骑常侍。
挹、俱豪侠耽酒，好臧否人物。
与河间邢鱼有隙，鱼窃乘马奔段辽，为人所获，鱼诬使己以季龙当袭鲜卑，告之为备。
时季龙适谋伐辽，而与鱼辞正合。
季龙悉诛挹、，宪亦坐免。
未几，复以为右光禄大夫、司徒、太傅，封安定郡公。
宪历官无干绩之称，然在朝玄默，未尝以物务经怀。
但以德重名高，动见尊礼。
竟卒于石氏，以族人峙子迈为嗣。
楷长兄黎，次兄康，并知名。
康子盾，少历显位。
永嘉中，为徐州刺史，委任长史司马奥。
奥劝盾刑杀立威，大发良人为兵，有不奉法者罪便至死。
在任三年，百姓嗟怨。
东海王越，盾妹夫也。
越既薨，骑督满衡便引所发良人东还。
寻而刘元海遣将王桑、赵固向彭城，前锋数骑至下邳，文武不堪苛政，悉皆散走，盾、奥奔淮阴，妻子为贼人所得。
奥又诱盾降赵固。
固妻盾女，有宠，盾向女涕泣，固遂杀之。
盾弟邵，字道期。
元帝为安东将军，以邵为长史，王导为司马，二人相与为深交。
征为太子中庶子，复转散骑常侍，使持节、都督扬州江西淮北诸军事、东中郎将，随越出项，而卒于军中。
及王导为司空，既拜，叹曰： 裴道期、刘王乔在，吾不得独登此位。 
导子仲豫与康同字，导思旧好，乃改为敬豫焉。
楷弟绰，字季舒，器宇宏旷，官至黄门侍郎、长水校尉。
绰子遐，善言玄理，音辞清暢，泠然若琴瑟。
尝与河南郭象谈论，一坐嗟服。
又尝在平东将军周馥坐，与人围棋。
馥司马行酒，遐未即饮，司马醉怒，因曳遐堕地。
遐徐起还坐，颜色不变，复棋如故。
其性虚和如此。
东海王越引为主簿，后为越子毗所害。
初，裴、王二族盛于魏晋之世，时人以为八裴方八王：徽比王祥，楷比王衍，康比王绥，绰比王澄，瓚比王敦，遐比王导，頠比王戎，邈比王玄云。
史臣曰：周称多士，汉曰得人，取类星象，颉颃符契。
时乏名流，多以干翮相许，自家光国，岂陈骞之谓欤！
秀则声盖朋僚，称为领袖。
楷则机神幼发，目以清通。
俱为晋氏名臣，良有以也。
赞曰：世既顺才，才膺世至。
高平沈敏，蕴兹名器。
钜鹿自然，亦云经笥。
娲皇炼石，晋图开秘。
頠有清规，承家来媚。
