刘毅，字仲雄，东莱掖人。
汉城阳景王章之后。
父喈，丞相属。
毅幼有孝行，少厉清节，然好臧否人物，王公贵人望风惮之。
侨居平阳，太守杜恕请为功曹，沙汰郡吏百余人，三魏称焉。
为之语曰： 但闻刘功曹，不闻杜府君。 
魏末，本郡察孝廉，辟司隶都官从事，京邑肃然。
毅将弹河南尹，司隶不许，曰： 攫兽之犬，鼷鼠蹈其背。 
毅曰： 既能攫兽，又能杀鼠，何损于犬！ 
投传而去。
同郡王基荐毅于公府，曰： 毅方正亮直，介然不群，言不苟合，行不苟容。
往日侨仕平阳，为郡股肱，正色立朝，举纲引墨，硃紫有分，《郑》、《卫》不杂，孝弟著于邦族，忠贞效于三魏。
昔孙阳取骐骥于吴坂，秦穆拔百里于商旅。毅未遇知己，无所自呈。
前已口白，谨复申请。 
太常郑袤举博士，文帝辟为相国掾，辞疾，积年不就。
时人谓毅忠于魏氏，而帝怒其顾望，将加重辟。
毅惧，应命，转主薄。
武帝受禅，为尚书郎、驸马都尉，迁散骑常侍、国子祭酒。
帝以毅忠蹇正直，使掌谏官。
转城门校尉，迁太仆，拜尚书，坐事免官。
咸宁初，复为散骑常侍、博士祭酒。
转司隶校尉，纠正豪右，京师肃然。
司部守令望风投印绶者甚众，时人以毅方之诸葛丰、盖宽饶。
皇太子朝，鼓吹将入东掖门，毅以为不敬，止之于门外，奏劾保傅以下。
诏赦之，然后得入。
帝尝南郊，礼毕，喟然问毅曰： 卿以朕方汉何帝也？ 对曰： 可方桓、灵。 
帝曰： 吾虽德不及古人，犹克己为政。
又平吴会，混一天下。
方之桓、灵，其已甚乎！ 
对曰： 桓、灵卖官，钱入官库；陛下卖官，钱入私门。
以此言之，殆不如也。 
帝大笑曰： 桓灵之世，不闻此言。
今有直臣，故不同也。 
散骑常侍邹湛进曰： 世谈以陛下比汉文帝，人心犹不多同。
昔冯唐答文帝，云不能用颇牧而文帝怒，今刘毅言犯顺而陛下欢。
然以此相校，圣德乃过之矣。 
帝曰： 我平天下而不封禅，焚雉头裘，行布衣礼，卿初无言。
今于小事，何见褒之甚？ 
湛曰： 臣闻猛兽在田，荷戈而出，凡人能之。
蜂虿作于怀袖，勇夫为之惊骇，出于意外故也。
夫君臣有自然之尊卑，言语有自然之逆顺。向刘毅始言，臣等莫不变色。
陛下发不世之诏，出思虑之表，臣之喜庆，不亦宜乎！ 
在职六年，迁尚书左仆射。
时龙见武库井中，帝亲观之，有喜色。
百官将贺，毅独表曰： 昔龙降郑时门之外，子产不贺。
龙降夏庭，沫流不禁，卜藏其漦，至周幽王，祸衅乃发。
《易》称 潜龙勿用，阳在下也。 
证据旧典，无贺龙之礼。 
诏报曰： 正德未修，诚未有以膺受嘉祥。
省来示，以为瞿然。
贺庆之事，宜详依典义，动静数示。 
而毅乃引衰世妖异，以疑今之吉祥。
又以龙在井为潜，皆失其意。
潜之为言，隐而不见。
今龙彩质明焕，示人以物，非潜之谓也。毅应推处。 
诏不听。
后阴气解而复合，毅上言： 必有阿党之臣，奸以事君者，当诛而不诛故也。
毅以魏立九品，权时之制，未见得人，而有八损，乃上疏曰：臣闻：立政者，以官才为本，官才有三难，而兴替之所由也。
人物难知，一也；爱憎难防，二也；情伪难明，三也。
今立中正，定九品，高下任意，荣辱在手。
操人主之威福，夺天朝之权势。爱憎决于心，情伪由于己。公无考校之负，私无告讦之忌。
用心百态，求者万端。
廉让之风灭，苟且之欲成。
天下讻讻，但争品位，不闻推让，窃为圣朝耻之。
夫名状以当才为清，品辈以得实为平，安危之要，不可不明。
清平者，政化之美也；枉滥者，乱败之恶也，不可不察。
然人才异能，备体者衅。
器有大小，达有早晚。
前鄙后修，宜受日新之报；抱正违时，宜有质直之称；度远阙小，宜得殊俗之状；任直不饰，宜得清实之誉；行寡才优，宜获器任之用。
是以三仁殊途而同归，四子异行而均义。
陈平、韩信笑侮于邑里，而收功于帝王；屈原、伍胥不容于人主，而显名于竹帛，是笃论之所明也。
今之中正，不精才实，务依党利，不均称尺，备随爱憎。
所欲与者，获虚以成誉；所欲下者，吹毛以求疵。
高下逐强弱，是非由爱憎。
随世兴衰，不顾才实，衰则削下，兴则扶上，一人之身，旬日异状。
或以货赂自通，或以计协登进，附托者必达，守道者困悴。
无报于身，必见割夺。有私于己，必得其欲。
是以上品无寒门，下品无势族。
暨时有之，皆曲有故。
慢主罔时，实为乱源。
损政之道一也。
置州都者，取州里清议，咸所归服，将以镇异同，一言议。
不谓一人之身，了一州之才，一人不审便坐之。
若然，自仲尼以上，至于庖牺，莫不有失，则皆不堪，何独责于中人者哉！
若殊不修，自可更选。
今重其任而轻其人，所立品格，还访刁攸。
攸非州里之所归，非职分之所置。
今访之，归正于所不服，决事于所不职，以长谗构之源，以生乖争之兆，似非立都之本旨，理俗之深防也。
主者既善刁攸，攸之所下而复选以二千石，已有数人。
刘良上攸之所下，石公罪攸之所行，驳违之论横于州里，嫌雠之隙结于大臣。
夫桑妾之讼，祸及吴、楚；斗鸡之变，难兴鲁邦。
况乃人伦交争而部党兴，刑狱滋生而祸根结。
损政之道二也。本立格之体，将谓人伦有序，若贯鱼成次也。
为九品者，取下者为格，谓才德有优劣，伦辈有首尾。
今之中正，务自远者，则抑割一国，使无上人；秽劣下比，则拔举非次，并容其身。
公以为格，坐成其私。
君子无大小之怨，官政无绳奸之防。
使得上欺明主，下乱人伦。
乃使优劣易地，首尾倒错。推贵异之器，使在凡品之下，负戴不肖，越在成人之首。
损政之道三也。
陛下践阼，开天地之德，弘不讳之诏，纳忠直之言，以览天下之情，太平之基，不世之法也。
然尝罚，自王公以至于庶人，无不加法。
置中正，委以一国之重，无尝罚之防。
人心多故，清平者寡，故怨讼者众。
听之则告讦无已，禁绝则侵枉无极，与其理讼之烦，犹愈侵枉之害。
今禁讼诉，则杜一国之口，培一人之势，使得纵横，无所顾惮。
诸受枉者抱怨积直，独不蒙天地无私之德，而长壅蔽于邪人之铨。
使上明不下照，下情不上闻。
损政之道四也。
昔在前圣之世，欲敦风俗，镇静百姓，隆乡党之义，崇六亲之行，礼教庠序以相率，贤不肖于是见矣。
然乡老书其善以献天子，司马论其能以官于职，有司考绩以明黜陟。
故天下之人退而修本，州党有德义，朝廷有公正，浮华邪佞无所容厝。
今一国之士多者千数，或流徙异邦，或取给殊方，面犹不识，况尽其才力！
而中正知与不知，其当品状，采誉于台府，纳毁于流言。
任己则有不识之蔽，听受则有彼此之偏。
所知者以爱憎夺其平，所不知者以人事乱其度；既无乡老纪行之誉，又非朝廷考绩之课；遂使进宫之人，弃近求远，背本逐末。
位以求成，不由行立，品不校功，党誉虚妄。
损政五也。
凡所以立品设状者，求人才以理物也，非虚饰名誉，相为好丑。
虽孝悌之行，不施朝廷，故门外之事，以义断恩。
既以在官，职有大小，事有剧易，各有功报，此人才之实效，功分之所得也。
今则反之，于限当报，虽职之高，还附卑品，无绩于官，而获高叙，是为抑功实而隆虚名也。
上夺天朝考绩之分，下长浮华朋党之士。
损政六也。凡官不同事，人不同能，得其能则成，失其能则败。
今品不状才能之所宜，而以九等为例。
以品取人，或非才能之所长；以状取人，则为本品之所限。
若状得其实，犹品状相妨，系絷选举，使不得精于才宜。
况今九品，所疏则削其长，所亲则饰其短。
徒结白论，以为虚誉，则品不料能，百揆何以得理，万机何以得修？
损政七也。前九品诏书，善恶必书，以为褒贬，当时天下，少有所忌。
今之九品，所下不彰其罪，所上不列其善，废褒贬之义，任爱憎之断，清浊同流，以植其私。
故反违前品，大其形势，以驱动众人，使必归己。
进者无功以表劝，退者无恶以成惩。
惩劝不明，则风俗污浊，天下人焉得不解德行而锐人事？
损政八也。
由此论之，选中正而非其人，授权势而无尝罚，或缺中正而无禁检，故邪党得肆，枉滥纵横。
虽职名中正，实为奸府；事名九品，而有八损。
或恨结于亲亲，猜生于骨肉，当身困于敌雠，子孙离其殃咎。
斯乃历世之患，非徒当今之害也。
是以时主观时立法，防奸消乱，靡有常制，故周因于殷，有所损益。
至于中正九品，上圣古贤皆所不为，岂蔽于此事而有不周哉，将以政化之宜无取于此也。
自魏立以来，未见其得人之功，而生雠薄之累。
毁风败俗，无益于化，古今之失，莫大于此。
愚臣以为宜罢中正，除九品，弃魏氏之弊法，立一代之美制。
疏奏，优诏答之。
后司空卫瓘等亦共表宜省九品，复古乡议里选。
帝竟不施行。
毅夙夜在公，坐而待旦，言议切直，无所曲挠，为朝野之所式瞻。
尝散斋而疾，其妻省之，毅便奏加妻罪而请解斋。
妻子有过，立加杖捶，其公正如此。
然以峭直，故不至公辅。
帝以毅清贫，赐钱三十万，日给米肉。
年七十，告老。
久之，见许，以光禄大夫归第，门施行马，复赐钱百万。
后司徒举毅为青州大中正，尚书以毅悬车致仕，不宜劳以碎务。
陈留相乐安孙尹表曰： 礼，凡卑者执劳，尊得居逸，是顺叙之宜也。
司徒魏舒、司隶校尉严询与毅年齿相近，往者同为散骑常侍，后分授外内之职，资途所经，出处一致。
今询管四十万户州，兼董司百僚，总摄机要，舒所统殷广，兼执九品，铨十六州论议，主者不以为剧。
毅但以知一州，便谓不宜累以碎事，于毅太优，询、舒太劣。
若以前听致仕，不宜复与迁授位者，故光禄大夫郑袤为司空是也。
夫知人则哲，惟帝难之。
尚可复委以宰辅之任，不可谘以人伦之论，臣窃所未安。
昔郑武公年过八十，入为周司徒，虽过悬车之年，必有可用。
毅前为司隶，直法不挠，当朝之臣，多所按劾。
谚曰： 受尧之诛，不能称尧。 
直臣无党，古今所悉。
是以汲黯死于淮阳，董仲舒裁为诸侯之相。
而毅独遭圣明，不离辇毂，当世之士咸以为荣。
毅虽身偏有风疾，而志气聪明，一州品第，不足劳其思虑。
毅疾恶之心小过，主者必疑其论议伤物，故高其优礼，令去事实，此为机阁毅，使绝人伦之路也。
臣州茂德惟毅，越毅不用，则清谈倒错矣。 
于是青州自二品已上凭毅取正。光禄勋石鉴等共奏曰： 谨按陈留相孙尹表及与臣等书如左。
臣州履境海岱，而参风齐、鲁，故人俗务本，而世敦德让，今虽不充于旧，而遗训犹存，是以人伦归行，士识所守也。
前被司徒符，当参举州大中正。
佥以光禄大夫毅，纯孝至素，著在乡闾。
忠允亮直，竭于事上，仕不为荣，惟期尽节。
正身率道，崇公忘私，行高义明，出处同揆。
故能令义士宗其风景，州闾归其清流。
虽年耆偏疾，而神明克壮，实臣州人士所思准系者矣。诚以毅之明格，能不言而信，风之所动，清浊必偃，以称一州咸同之望故也。
窃以为礼贤尚德，教之大典，王制夺与，动为开塞，而士之所归，人伦为大。
臣等虚劣，虽言废于前，今承尹书，敢不列启。
按尹所执，非惟惜名议于毅之身，亦通陈朝宜夺与大准。
以为尹言当否，应蒙评议。 
由是毅遂为州都，铨正人流，清浊区别，其所弹贬，自亲贵者始。
太康六年卒，武帝抚几惊曰： 失吾名臣，不得生作三公！ 
即赠仪同三司，使者监护丧事。
羽林左监北海王宫上疏曰： 中诏以毅忠允匪躬，赠班台司，斯诚圣朝考绩以毅著勋之美事也。
臣谨按，谥者行之迹，而号者功之表。今毅功德并立，而有号无谥，于义不体。
臣窃以《春秋》之事求之，谥法主于行而不系爵。
然汉、魏相承，爵非列侯，则皆没而高行，不加之谥，至使三事之贤臣，不如野战之将。
铭迹所殊，臣愿圣世举《春秋》之远制，改列爵之旧限，使夫功行之实不相掩替，则莫不率赖。
若以革旧毁制，非所仓卒，则毅之忠益，虽不攻城略地，论德进爵，亦应在例。
臣敢惟行甫请周之义，谨牒毅功行如石。 
帝出其表使八坐议之，多同宫议。
奏寝不报。
二子：暾、总。
暾字长升，正直有父风。
太康初为博士，会议齐王攸之国，加崇典礼，暾与诸博士坐议迕旨。
武帝大怒，收暾等付廷尉。
会赦得出，免官。
初，暾父毅疾冯紞奸佞，欲奏其罪，未果而卒。
至是，紞位宦日隆，暾慨然曰： 使先人在，不令紞得无患。 
后为酸枣令，转侍御史。
会司徒王浑主簿刘舆狱辞连暾，将收付廷尉。
浑不欲使府有过，欲距劾自举之。
与暾更相曲直，浑怒，便逊位还第。
暾乃奏浑曰： 谨按司徒王浑，蒙国厚恩，备位鼎司，不能上佐天子，调和阴阳，下遂万物之宜，使卿大夫各得其所。
敢因刘舆拒扞诏使，私欲大府兴长狱讼。
昔陈平不答汉文之问，邴吉不问死人之变，诚得宰相之体也。
既兴刑狱，怨怼而退，举动轻速，无大臣之节，请免浑官。
右长史、杨丘亭侯刘肇，便辟善柔，苟于阿顺，请大鸿胪削爵土。 诸闻暾此奏者，皆叹美之。
其后武库火，尚书郭彰率百人自卫而不救火，暾正色诘之。
彰怒曰： 我能截君角也。 
暾勃然谓彰曰： 君何敢恃宠作威作福，天子法冠而欲截角乎！ 
求纸笔奏之，彰伏不敢言，众人解释，乃止。
彰久贵豪侈，每出辄众百余人。
自此之后，务从简素。
暾迁太原内史，赵王伦篡位，假征虏将军，不受，与三王共举义。
惠帝复阼，暾为左丞，正色立朝，三台清肃。
寻兼御史中丞，奏免尚书仆射、东安公繇及王粹、董艾等十余人。
朝廷嘉之，遂即真。
迁中庶子、左卫将军、司隶校尉，奏免武陵王澹及何绥、刘坦、温畿、李晅等。
长沙王乂讨齐王冏，暾豫谋，封硃虚县公，千八百户。
乂死，坐免。
顷之，复为司隶。
及惠帝之幸长安也，留暾守洛阳。
河间王颙遣使鸩羊皇后，暾乃与留台仆射荀籓、河南尹周馥等上表，理后无罪。
语在《后传》。
颙见表，大怒，遣陈颜、吕朗率骑五千收暾，暾东奔高密王略。
会刘根作逆，略以暾为大都督，加镇军将军讨根。
暾战失利，还洛。
至酸枣，值东海王越奉迎大驾。
及帝还洛，羊后反宫。
后遣使谢暾曰： 赖刘司隶忠诚之志，得有今日。 
以旧勋复封爵，加光禄大夫。
暾妻前卒，先陪陵葬。
子更生初婚，家法，妇当拜墓，携宾客亲属数十乘，载酒食而行。
先是，洛阳令王棱为越所信，而轻暾，暾每欲绳之，棱以为怨。
时刘聪、王弥屯河北，京邑危惧。
棱告越，云暾与弥乡亲而欲投之。
越严骑将追暾，右长史傅宣明暾不然。
暾闻之，未至墓而反，以正义责越，越甚惭。
及刘曜寇京师，以暾为抚军将军、假节、都督城守诸军事。
曜退，迁尚书仆射。
越惮暾久居监司，又为众情所归，乃以为右光禄大夫，领太子少傅，加散骑常侍。
外示崇进，实夺其权。
怀帝又诏暾领卫尉，加特进。
后复以暾为司隶，加侍中。
暾五为司隶，允协物情故也。
王弥入洛，百官歼焉。
弥以暾乡里宿望，故免于难。
暾因说弥曰： 今英雄竞起，九州幅裂，有不世之功者，宇内不容。
将军自兴兵已来，何攻不克，何战不胜，而复与刘曜不协，宜思文种之祸，以范蠡为师。
且将军可无帝王之意，东王本州，以观时势，上可以混一天下，下可以成鼎峙之事，岂失孙、刘乎！
蒯通有言，将军宜图之。 
弥以为然，使暾于青州，与曹嶷谋，且征之。
暾至东阿，为石勒游骑所获，见弥与嶷书而大怒，乃杀之。
暾有二子：佑、白。
佑为太傅属，白太子舍人。
白果烈有才用，东海王越忌之，窃遣上军何伦率百余人入暾第，为劫取财物，杀白而去。
总字弘纪，好学直亮，后叔父彪，位至北军中候。
程卫，字长玄，广平曲周人也。
少立操行，强正方严。
刘毅闻其名，辟为都官从事。
毅奏中护军羊琇犯宪应死。
武帝与琇有旧，乃遣齐王攸喻毅，毅许之。
卫正色以为不可，径自驰车入护军营，收琇属吏，考问阴私，先奏琇所犯狼藉，然后言于毅。
由是名振遐迩，百官厉行。
遂辟公府掾，迁尚事郎、侍御史，在职皆以事干显。
补洛阳令，历安定、顿丘太守，所莅著绩。
卒于官。
和峤，字长舆，汝南西平人也。
祖洽，魏尚书令。
父逌，魏吏部尚书。
峤少有风格，慕舅夏侯玄之为人，厚自崇重。
有盛名于世，朝野许其能风俗，理人伦。袭父爵上蔡伯，起家太子舍人。
累迁颍川太守，为政清简，甚得百姓欢心。
太傅从事中郎庾顗见而叹曰： 峤森森如千丈松，虽磥可多节目，施之大厦，有栋梁之用。 
贾充亦重之，称于武帝，入为给事黄门侍郎，迁中书令，帝深器遇之。
旧监令共车入朝，时荀勖为监，峤鄙勖为人，以意气加之，每同乘，高抗专车而坐。
乃使监令异车，自峤始也。
吴平，以参谋议功，赐弟郁爵汝南亭侯。
峤转侍中，愈被亲礼，与任恺、张华相善。
峤见太子不令，因侍坐曰： 皇太子有淳古之风，而季世多伪，恐不了陛下家事。 
帝默然不答。
后与荀顗、荀勖同侍，帝曰： 太子近入朝，差长进，卿可俱诣之，粗及世事。 
即奉诏而还。顗、勖并称太子明识弘雅，诚如明诏。
峤曰： 圣质如初耳！ 
帝不悦而起。
峤退居，恆怀慨叹，知不见用，犹不能已。
在御坐言及社稷，未尝不以储君为忧。帝知其言忠，每不酬和。
后与峤语，不及来事。
或以告贾妃，妃衔之。
太康末，为尚书，以母忧去职。
及惠帝即位，拜太子少傅，加散骑常侍、光禄大夫。
太子朝西宫，峤从入。
贾后使帝问峤曰： 卿昔谓我不了家事，今日定云何？ 
峤曰： 臣昔事先帝，曾有斯言。
言之不效，国之福也。
臣敢逃其罪乎！ 
元康二年卒，赠金紫光禄大夫，加金章紫绶，本位如前。
永平初，策谥曰简。
峤家产丰富，拟于王者，然性至吝，以是获讥于世，杜预以为峤有钱癖。
以弟郁子济嗣，位至中书郎。
郁字仲舆，才望不及峤，而以清干称，历尚书左右仆射、中书令、尚书令。
洛阳倾没，奔于苟晞，疾卒。
武陔，字元夏，沛国竹邑人也。
父周，魏卫尉。
陔沈敏有器量，早获时誉，与二弟韶叔夏、茂季夏并总角知名，虽诸父兄弟及乡闾宿望，莫能觉其优劣。
同郡刘公荣有知人之鉴，常造周，周见其三子焉。
公荣曰： 皆国士也。
元夏最优，有辅佐之才，陈力就列，可为亚公。
叔夏、季夏不减常伯、纳言也。 
陔少好人伦，与颍川陈泰友善。
魏明帝世，累迁下邳太守。
景帝为大将军，引为从事中郎，累迁司隶校尉，转太仆卿。
初封亭侯，五等建，改封薛县侯。
文帝甚亲重之，数与诠论时人。
尝问陈泰孰若其父群，陔各称其所长，以为群、泰略无优劣，帝然之。
泰始初，拜尚书，掌吏部，迁左仆射、左光禄大夫、开府仪同三司。
陔以宿齿旧臣，名位隆重，自以无佐命之功，又在魏已为大臣，不得已而居位，深怀逊让，终始全洁，当世以为美谈。
卒于位，谥曰定。
子辅嗣。
韶历吏部郎、太子右卫率、散骑常侍。
茂以德素称，名亚于陔，为上洛太守、散骑常侍、侍中、尚书。
颍川荀恺年少于茂，即武帝姑子，自负贵戚，欲与茂交，距而不答，由是致怨。
及杨骏诛，恺时为仆射，以茂骏之姨弟，陷为逆党，遂见害。
茂清正方直，闻于朝野，一旦枉酷，天下伤焉。
侍中傅祗上申明之，后追赠光禄勋。
任恺，字元褒，乐安博昌人也。
父昊，魏太常。
恺少有识量，尚魏明帝女，累迁中书侍郎、员外散骑常侍。
晋国建，为侍中，封昌国县侯。
恺有经国之干，万机大小多管综之。
性忠正，以社稷为己任，帝器而昵之，政事多谘焉。
泰始初，郑冲、王祥、何曾、荀顗、裴秀等各以老疾归第。
帝优宠大臣，不欲劳以筋力，数遣恺谕旨于诸公，谘以当世大政，参议得失。
恺恶贾充之为人也，不欲令久执朝政，每裁抑焉。
充病之，不知所为。
后承间言恺忠贞局正，宜在东宫，使护太子。
帝从之，以为太子少傅，而侍中如故，充计画不行。
会秦、雍寇扰，天子以为忧。
恺因曰： 秦、凉覆败，关右骚动，此诚国家之所深虑。
宜速镇抚，使人心有庇。
自非威望重臣有计略者，无以康西土也。 
帝曰： 谁可任者？ 
恺曰： 贾充其人也。 
中书令庾纯亦言之，于是诏充西镇长安。
充用荀勖计得留。
充既为帝所遇，欲专名势，而庾纯、张华、温颙、向秀、和峤之徒皆与恺善，杨珧、王恂？华暠等充所亲敬，于是朋党纷然。
帝知之，召充、恺宴于式乾殿，而谓充等曰： 朝廷宜一，大臣当和。 
充、恺各拜谢而罢。
既而充、恺等以帝已知之而不责，结怨愈深，外相崇重，内甚不平。
或为充谋曰： 恺总门下枢耍，得与上亲接，宜启令典选，便得渐疏，此一都令史事耳。
且九流难精，间隙易乘。 
充因称恺才能，宜在官人之职。
帝不之疑，谓充举得其才。
即日以恺为吏部尚书，加奉车都尉。
恺既在尚书，选举公平，尽心所职，然侍觐转希。
充与荀勖、冯紞承间浸润，谓恺豪侈，用御食器。
充遣尚书右仆射、高阳王珪奏恺，遂免官。
有司收太官宰人检核，是恺妻齐长公主得赐魏时御器也。
恺既免而毁谤益至，帝渐薄之。
然山涛明恺为人通敏有智局，举为河南尹。
坐贼发不获，又免官。
复迁光禄勋。
恺素有识鉴，加以在公勤恪，甚得朝野称誉。
而贾充朋党又讽有司奏恺与立进令刘友交关。
事下尚书，恺对不伏。
尚书杜友、廷尉刘良并忠公士也，知恺为充所抑，欲申理之，故迟留而未断，以是恺及友、良皆免官。
恺既失职，乃纵酒耽乐，极滋味以自奉养。
初，何劭以公子奢侈，每食必尽四方珍馔，恺乃逾之，一食万钱，犹云无可下箸处。
恺时因朝请，帝或慰谕之，恺初无复言，惟泣而已。
后起为太仆，转太常。
初，魏舒虽历位郡守，而未被任遇，恺为侍中，荐舒为散骑常侍。
至是舒为右光禄、开府，领司徒，帝临轩使恺拜授。
舒虽以弘量宽简为称，时以恺有佐世器局，而舒登三公，恺止守散卿，莫不为之愤叹也。
恺不得志，竟以忧卒，时年六十一，谥曰元，子罕嗣。
罕字子伦，幼有门风，才望不及恺，以淑行致称，为清平佳士。
历黄门侍郎、散骑常侍、兗州刺史、大鸿胪。
崔洪，字良伯，博陵安平人也。
高祖寔，著名汉代。
父赞，魏吏部尚书、左仆射，以雅量见称。
洪少以清厉显名，骨鲠不同于物，人之有过，辄面折之，而退无后言。
武帝世，为御史治书。
时长乐冯恢父为弘农太守，爱少子淑，欲以爵传之。
恢父终，服阕，乃还乡里，结草为庐，阳喑不能言，淑得袭爵。
恢始仕为博士祭酒，散骑常侍翟婴荐恢高行迈俗，侔继古烈。
洪奏恢不敦儒素，令学生番直左右，虽有让侯微善，不得称无伦辈，婴为浮华之目。
遂免婴官，朝廷惮之。
寻为尚书左丞，时人为之语曰： 丛生棘刺，来自博陵。
在南为鹞，在北为鹰。 
选吏部尚书，举用甄明，门无私谒。
荐雍州刺史郤诜代己为左丞。
诜后纠洪，洪谓人曰： 我举郤丞而还奏我，是挽弩自射也。 
诜闻曰： 昔赵宣子任韩厥为司马，以军法戮宣子之仆。
宣子谓诸大夫曰： 可贺我矣，我选厥也任其事。 
崔侯为国举才，我以才见举，惟官是视，各明至公，何故私言乃至此！ 
洪闻其言而重之。
洪口不言货财，手不执珠玉。
汝南王亮常晏公卿，以琉璃钟行酒。
酒及洪，洪不执。
亮问其故，对曰： 虑有执玉不趋之义故尔 。
然实乖其常性，故为诡说。
杨骏诛，洪与都水使者王佑亲，坐见黜。
后为大司农，卒于官。
子廓，散骑侍郎，亦以正直称。
郭奕，字大业，太原阳曲人也。
少有重名，山涛称其高简有雅量。
初为野王令，羊祜常过之，奕叹曰： 羊叔子何必减郭大业！ 
少选复往，又叹曰： 羊叔子去人远矣。 
遂送祜出界数百里，坐此免官。
咸熙末，为文帝相国主薄。
时钟会反于蜀，荀勖即会之从甥，少长会家，勖为文帝掾，奕启出之。帝虽不用，然知其雅正。
武帝践阼，初建东宫，以奕及郑默并为中庶子。
迁右卫率、骁骑将军，封平陵男。
咸宁初，迁雍州刺史、鹰扬将军，寻假赤幢曲盖、鼓吹。
奕有寡姊，随奕之官，姊下僮仆多有奸犯，而为人所纠。
奕省按毕，曰： 大丈夫岂当以老姊求名？ 
遂遣而不问。
时亭长李含有俊才，而门寒为豪族所排，奕用为别驾，含后果有名位，时以奕为知人。
太康中，征为尚书。
奕有重名，当世朝臣皆出其下。
时帝委任杨骏，奕表骏小器，不可任以社稷。
帝不听，骏后果诛。
及奕疾病，诏赐钱二十万，日给酒米。
太康八年卒，太常上谥为景。
有司议以贵贱不同号，谥与景皇同，不可，请谥曰穆。
诏曰： 谥所以旌德表行，按谥法一德不懈为简。
奕忠毅清直，立德不渝。 
于是遂赐谥曰简。
侯史光，字孝明，东莱掖人也。幼有才悟，受学于同县刘夏。
举孝廉，州辟别驾。
咸熙初，为洛阳典农中郎将，封关中侯。
泰始初，拜散骑常侍，寻兼侍中。
与皇甫陶、荀暠持节循省风俗，及还，奏事称旨，转城门校尉，进爵临海侯。
其年诏曰： 光忠亮笃素，有居正执义之心，历职内外，恪勤在公，其以光为御史中丞。
虽屈其列校之位，亦所以伸其司直之才。 
光在职宽而不纵。
太保王祥久疾废朝，光奏请免之，诏优祥而寝光奏。
后迁少府，卒官，诏赐朝服一具、衣一袭、钱三十万、布百匹。
及葬，又诏曰： 光厉志守约，有清忠之节。
家极贫俭，其赐钱五十万。 
光儒学博古，历官著绩，文笔奏议皆有条理。
长子玄嗣，官至玄菟太守。
卒，子施嗣，东莞太守。
何攀，字惠兴，蜀郡郫人也。
仕州为主薄。属刺史皇甫晏为牙门张弘所害，诬以大逆。
时攀适丁母丧，遂诣梁州拜表，证晏不反，故晏冤理得申。
王濬为益州，辟为别驾。
濬谋伐吴，遣攀奉表诣台，口陈事机，诏再引见，乃令张华与攀筹量进时讨之宜。
濬兼遣攀过羊祜，面陈伐吴之策。
攀善于将命，帝善之，诏攀参濬军事。
及孙皓降于濬，而王浑恚于后机，欲攻濬，攀劝濬送皓与浑，由是事解。
以攀为濬辅国司马，封关内侯。
转荥阳令，上便宜十事，甚得名称。
除廷尉平。时廷尉卿诸葛冲以攀蜀士，轻之，及共断疑狱，冲始叹服。
迁宣城太守，不行，转散骑侍郎。
杨骏执政，多树亲属，大开封尝，欲以恩泽自卫。
攀以为非，乃与石崇共立议奏之。
语在崇传。
帝不纳。
以豫诛骏功，封西城侯，邑万户，赐绢万匹，弟逢平卿侯，兄子逵关中侯。
攀固让所封户及绢之半，余所受者分给中外宗亲，略不入己。
迁翊军校尉，顷之，出为东羌校尉。
征为扬州刺史，在任三年，迁大司农。
转兗州刺史，加鹰扬将军，固让不就。
太常成粲、左将军卞粹劝攀涖职，中诏又加切厉，攀竟称疾不起。
及赵王伦篡位，遣使召攀，更称疾笃。
伦怒，将诛之，攀不得已，扶疾赴召。
卒于洛阳，时年五十八。
攀居心平允，氵位官整肃，爱乐人物，敦儒贵才。
为梁、益二州中正，引致遗滞。
巴西陈寿、阎乂、犍为费立皆西州名士，并被乡闾所谤，清议十余年。
攀申明曲直，咸免冤滥。
攀虽居显职，家甚贫素，无妾媵伎乐，惟以周穷济乏为事。
子璋嗣，亦有父风。
史臣曰：幽厉不君，上德犹怀进善；共驩在位，大圣之所不堪。
况乎志士仁人，宁求苟合！
怀其宠秩，所以系其存亡者也。
虽复自口销金，投光抚剑，驰书北阙，败车犹践，而谏主不易，讥臣实难。
刘毅一遇宽容，任和两遭肤受，详观余烈，亦各其心焉。
若夫武陔怀魏臣之志，崔洪爱郤诜之道，长升劝王弥之尊，何攀从赵伦之命，君子之人，观乎临事者也。
赞曰：仲雄初令，忠謇扬庭。
身方诸葛，帝拟桓、灵。
大业非杨，元褒诮贾。
和氏条暢，堪施大厦。
崔门不谒，声飞朝野。
侯史、武陔，辅佐之才。
何攀平允，冤滥多回。
