太宗上
太宗文武大圣大广孝皇帝讳世民，高祖第二子也。
母曰太穆顺圣皇后窦氏。
隋开皇十八年十二月戊午，生于武功之别馆。
时有二龙戏于馆门之外，三日而去。
高祖之临岐州，太宗时年四岁。
有书生自言善相，谒高祖曰： 公贵人也，且有贵子。 
见太宗，曰： 龙凤之姿，天日之表，年将二十，必能济世安民矣。 
高祖惧其言泄，将杀之，忽失所在，因采 济世安民 之义以为名焉。
太宗幼聪睿，玄鉴深远，临机果断，不拘小节，时人莫能测也。
大业末，炀帝于雁门为突厥所围，太宗应募救援，隶屯卫将军云定兴营。
将行，谓定兴曰： 必赍旗鼓以设疑兵。
且始毕可汗举国之师，敢围天子，必以国家仓卒无援。
我张军容，令数十里幡旗相续，夜则钲鼓相应，虏必谓救兵云集，望尘而遁矣。
不然，彼众我寡，悉军来战，必不能支矣。 
定兴从焉。
师次崞县，突厥候骑驰告始毕曰：王师大至。
由是解围而遁。
及高祖之守太原，太宗时年十八。
有高阳贼帅魏刀兒，自号历山飞。来攻太原，高祖击之，深入贼阵。
太宗以轻骑突围而进，射之，所向皆披靡，拔高祖于万众之中。
适会步兵至，高祖与太宗又奋击，大破之。
时隋祚已终，太宗潜图义举，每折节下士，推财养客，群盗大侠，莫不愿效死力。
及义兵起，乃率兵略徇西河，克之。
拜右领大都督，右三军皆隶焉，封燉煌郡公。
大军西上贾胡堡，隋将宋老生率精兵二万屯霍邑，以拒义师。
会久雨粮尽，高祖与裴寂议，且还太原，以图后举。
太宗曰： 本兴大义以救苍生，当须先入咸阳，号令天下；遇小敌即班师，将恐从义之徒一朝解体。
还守太原一城之地，此为贼耳，何以自全！ 
高祖不纳，促令引发。
太宗遂号泣于外，声闻帐中。
高祖召问其故，对曰： 今兵以义动，进战则必克，退还则必散。
众散于前，敌乘于后，死亡须臾而至，是以悲耳。 
高祖乃悟而止。
八月己卯，雨霁，高祖引师趣霍邑。
太宗恐老生不出战，乃将数骑先诣其城下，举鞭指麾，若将围城者，以激怒之。
老生果怒，开门出兵，背城而阵。
高祖与建成合阵于城东，太宗及柴绍阵于城南。
老生麾兵疾进，先薄高祖，而建成坠马，老生乘之，高祖与建成军咸却。
太宗自南原率二骑驰下峻坂，冲断其军，引兵奋击，贼众大败，各舍仗而走。
悬门发，老生引绳欲上，遂斩之，平霍邑。
至河东，关中豪杰争走赴义。
太宗请进师入关，取永丰仓以赈穷乏，收群盗以图京师，高祖称善。
太宗以前军济河，先定渭北。
三辅吏民及诸豪猾诣军门请自效者日以千计，扶老携幼，满于麾下。
收纳英俊，以备僚列，远近闻者，咸自托焉。
师次于泾阳，胜兵九万，破胡贼刘鹞子，并其众。
留殷开山、刘弘基屯长安故城。
太宗自趣司竹，贼帅李仲文、何潘仁、向善志等皆来会，顿于阿城，获兵十三万。
长安父老赍牛酒诣旌门者不可胜纪，劳而遣之，一无所受。
军令严肃，秋毫无所犯。
寻与大军平京城。
高祖辅政，受唐国内史，改封秦国公。
会薛举以劲卒十万来逼渭滨，太宗亲击之，大破其众，追斩万余级，略地至于陇坻。
义宁元年十二月，复为右元帅，总兵十万徇东都。
及将旋，谓左右曰： 贼见吾还，必相追蹑。 
设三伏以待之。
俄而隋将段达率万余人自后而至，度三王陵，发伏击之，段达大败，追奔至于城下。
因于宜阳、新安置熊、谷二州，戍之而还。
徙封赵国公。
高祖受禅，拜尚书令、右武候大将军，进封秦王，加授雍州牧。
武德元年七月，薛举寇泾州，太宗率众讨之，不利而旋。
九月，薛举死，其子仁杲嗣立。
太宗又为元帅以击仁杲，相持于折墌城，深沟高垒者六十余日。
贼众十余万，兵锋甚锐，数来挑战，太宗按甲以挫之。
贼粮尽，其将牟君才、梁胡郎来降。
太宗谓诸将军曰： 彼气衰矣，吾当取之。 
遣将军庞玉先阵于浅水原南以诱之，贼将宗罗并军来拒，玉军几败。
既而太宗亲御大军，奄自原北，出其不意。
罗望见，复回师相拒。
太宗将骁骑数十入贼阵，于是王师表里齐奋，罗大溃，斩首数千级，投涧谷而死者不可胜计。
太宗率左右二十余骑追奔，直趣折墌以乘之。
仁杲大惧，婴城自守。
将夕，大军继至，四面合围。
诘朝，仁杲请降，俘其精兵万余人、男女五万口。
既而诸将奉贺，因问曰： 始大王野战破贼，其主尚保坚城，王无攻具，轻骑腾逐，不待步兵，径薄城下，咸疑不克，而竟下之，何也？ 
太宗曰： 此以权道迫之，使其计不暇发，以故克也。
罗恃往年之胜，兼复养锐日久，见吾不出，意在相轻。
今喜吾出，悉兵来战，虽击破之，擒杀盖少。
若不急蹑，还走投城，仁杲收而抚之，则便未可得矣。
且其兵众皆陇西人，一败披退，不及回顾，散归陇外，则折墌自虚，我军随而迫之，所以惧而降也。
此可谓成算，诸君尽不见耶？ 
诸将曰： 此非凡人所能及也。 
获贼兵精骑甚众，还令仁杲兄弟及贼帅宗罗、翟长孙等领之。
太宗与之游猎驰射，无所间然。
贼徒荷恩慑气，咸愿效死。
时李密初附，高祖令密驰传迎太宗于豳州。
密见太宗天姿神武，军威严肃，惊悚叹服，私谓殷开山曰： 真英主也。
不如此，何以定祸乱乎？ 
凯旋，献捷于太庙。
拜太尉、陕东道行台尚书令，镇长春宫，关东兵马并受节度。
寻加左武候大将军、凉州总管。
宋金刚之陷浍州也，兵锋甚锐。
高祖以王行本尚据蒲州，吕崇茂反于夏县，晋、浍二州相继陷没，关中震骇，乃手敕曰： 贼势如此，难与争锋，宜弃河东之地，谨守关西而已。 
太宗上表曰： 太原王业所基，国之根本，河东殷实，京邑所资。
若举而弃之，臣窃愤恨。
愿假精兵三万，必能平殄武周，克复汾、晋。 
高祖于是悉发关中兵以益之，又幸长春宫亲送太宗。
二年十一月，太宗率众趣龙门关，履冰而渡之，进屯柏壁，与贼将宋金刚相持。
寻而永安王孝基败于夏县，于筠、独孤怀恩、唐俭并为贼将寻相、尉迟敬德所执，将还浍州。
太宗遣殷开山、秦叔宝邀之于美良川，大破之，相等仅以身免，悉虏其众，复归柏壁。
于是诸将咸请战，太宗曰： 金刚悬军千里，深入吾地，精兵骁将，皆在于此。
武周据太原，专倚金刚以为捍。
士卒虽众，内实空虚，意在速战。
我坚营蓄锐以挫其锋，粮尽计穷，自当遁走。 
三年二月，金刚竟以众馁而遁，太宗追之至介州。
金刚列阵，南北七里，以拒官军。
太宗遣总管李世勣、程咬金、秦叔宝当其北，翟长孙、秦武通当其南。
诸军战小却，为贼所乘。
太宗率精骑击之，冲其阵后，贼众大败，追奔数十里。
敬德、相率众八千来降，还令敬德督之，与军营相参。屈突通惧其为变，骤以为请。
太宗曰： 昔萧王推赤心置人腹中，并能毕命，今委任敬德，又何疑也。 
于是刘武周奔于突厥，并、汾悉复旧地。诏就军加拜益州道行台尚书令。
七月，总率诸军攻王世充于洛邑，师次谷州。
世充率精兵三万阵于慈涧，太宗以轻骑挑之。
时众寡不敌，陷于重围，左右咸惧。
太宗命左右先归，独留后殿。
世充骁将单雄信数百骑夹道来逼，交抢竞进，太宗几为所败。
太宗左右射之，无不应弦而倒，获其大将燕颀。
世充乃拔慈涧之镇归于东都。
太宗遣行军总管史万宝自宜阳南据龙门，刘德威自太行东围河内，王君廓自洛口断贼粮道。
又遣黄君汉夜从孝水河中下舟师袭回洛城，克之。
黄河已南，莫不响应，城堡相次来降。
大军进屯邙山。
九月，太宗以五百骑先观战地，卒与世充万余人相遇，会战，复破之，斩首三千余级，获大将陈智略，世充仅以身免。
其所署筠州总管杨庆遣使请降，遣李世勣率师出轘辕道安抚其众。
荥、汴、洧、豫九州相继来降。
世充遂求救于窦建德。
四年二月，又进屯青城宫。
营垒未立，世充众二万自方诸门临谷水而阵。
太宗以精骑阵于北邙山，令屈突通率步卒五千渡水以击之，因诫通曰： 待兵交即放烟，吾当率骑军南下。 
兵才接，太宗以骑冲之，挺身先进，与通表里相应。
贼众殊死战，散而复合者数焉。
自辰及午，贼众始退。
纵兵乘之，俘斩八千人，于是进营城下。
世充不敢复出，但婴城自守，以待建德之援。
太宗遣诸军掘堑，匝布长围以守之。
吴王杜伏威遣其将陈正通、徐召宗率精兵二千来会于军所。
伪郑州司马沈悦以武牢降，将军王君廓应之，擒其伪荆王王行本。
会窦建德以兵十余万来援世充，至于酸枣。
萧瑀、屈突通、封德彝皆以腹背受敌，恐非万全，请退师谷州以观之。
太宗曰： 世充粮尽，内外离心，我当不劳攻击，坐收其敝。
建德新破孟海公，将骄卒惰，吾当进据武牢，扼其襟要。
贼若冒险与我争锋，破之必矣。
如其不战，旬日间世充当自溃。
若不速进，贼入武牢，诸城新附，必不能守。
二贼并力，将若之何？ 
通又请解围就险以候其变，太宗不许。
于是留通辅齐王元吉以围世充，亲率步骑三千五百人趣武牢。
建德自荥阳西上，筑垒于板渚，太宗屯武牢，相持二十余日。
谍者曰： 建德伺官军刍尽，候牧马于河北，因将袭武牢。 
太宗知其谋，遂牧马河北以诱之。
诘朝，建德果悉众而至，陈兵氾水，世充将郭士衡阵于其南，绵互数里，鼓噪，诸将大惧。
太宗将数骑升高丘以望之，谓诸将曰： 贼起山东，未见大敌。
今度险而嚣，是无政令；逼城而阵，有轻我心。
我按兵不出，彼乃气衰，阵久卒饥，必将自退，追而击之，无往不克。
吾与公等约，必以午时后破之。 
建德列阵，自辰至午，兵士饥倦，皆坐列，又争饮水，逡巡敛退。
太宗曰： 可击矣！ 
亲率轻骑追而诱之，众继至。
建德回师而阵，未及整列，太宗先登击之，所向皆靡。
俄而众军合战，嚣尘四起。
太宗率史大奈、程咬金、秦叔宝、宇文歆等挥幡而入，直突出其阵后，张我旗帜。
贼顾见之，大溃。
追奔三十里，斩首三千余级，虏其众五万，生擒建德于阵。
太宗数之曰： 我以干戈问罪，本在王世充，得失存亡，不预汝事，何故越境，犯我兵锋？ 
建德股栗而言曰： 今若不来，恐劳远取。 
高祖闻而大悦，手诏曰； 隋氏分崩，崤函隔绝。
两雄合势，一朝清荡。
兵既克捷，更无死伤。
无愧为臣，不忧其父，并汝功也。 
乃将建德至东都城下。
世充惧，率其官属二千余人诣军门请降，山东悉平。
太宗入据宫城，令萧瑀、窦轨等封守府库，一无所取，令记室房玄龄收隋图籍。
于是诛其同恶段达等五十余人，枉被囚禁者悉释之，非罪诛戮者祭而诔之。
大飨将士，班赐有差。
高祖令尚书左仆射裴寂劳于军中。
六月，凯旋。
太宗亲披黄金甲，阵铁马一万骑，甲士三万人，前后部鼓吹，俘二伪主及隋氏器物辇辂献于太庙。
高祖大悦，行饮至礼以享焉。高祖以自古旧官不称殊功，乃别表徽号，用旌勋德。
十月，加号天策上将、陕东道大行台，位在王公上。
增邑二万户，通前三万户。
赐金辂一乘，衮冕之服，玉璧一双，黄金六千斤，前后部鼓吹及九部之乐，班剑四十人。
于时海内渐平，太宗乃锐意经籍，开文学馆以待四方之士。
行台司勋郎中杜如晦等十有八人为学士，每更直阁下，降以温颜，与之讨论经义，或夜分而罢。
未几，窦建德旧将刘黑闼举兵反，据洺州。
十二月，太宗总戎东讨。
五年正月，进军肥乡，分兵绝其粮道，相持两月。
黑闼窘急求战，率步骑二万，南渡洺水，晨压官军。
太宗亲率精骑，击其马军，破之，乘胜蹂其步卒，贼大溃，斩首万余级。
先是，太宗遣堰洺水上流使浅，令黑闼得渡。
及战，乃令决堰，水大至，深丈余，贼徒既败，赴水者皆溺死焉。
黑闼与二百余骑北走突厥，悉虏其众，河北平。
时徐圆朗阻兵徐、兗，太宗回师讨平之，于是河、济、江、淮诸郡邑皆平。
十月，加左右十二卫大将军。
七年秋，突厥颉利、突利二可汗自原州入寇，侵扰关中。
有说高祖云： 只为府藏子女在京师，故突厥来，若烧却长安而不都，则胡寇自止。 
高祖乃遣中书侍郎宇文士及行山南可居之地，即欲移都。
萧瑀等皆以为非，然终不敢犯颜正谏。
太宗独曰： 霍去病，汉廷之将帅耳，犹且志灭匈奴。
臣忝备籓维，尚使胡尘不息，遂令陛下议欲迁都，此臣之责也。
幸乞听臣一申微效，取彼颉利。
若一两年间不系其颈，徐建移都之策，臣当不敢复言 。
高祖怒，仍遣太宗将三十余骑行刬。
还日，固奏必不可移都，高祖遂止。
八年，加中书令。
九年，皇太子建成、齐王元吉谋害太宗。
六月四日，太宗率长孙无忌、尉迟敬德、房玄龄、杜如晦、宇文士及、高士廉、侯君集、程知节、秦叔宝、段志玄、屈突通、张士贵等于玄武门诛之。
甲子，立为皇太子，庶政皆断决。
太宗乃纵禁苑所养鹰犬，并停诸方所进珍异，政尚简肃，天下大悦。
又令百官各上封事，备陈安人理国之要。
己巳，令曰： 依礼，二名不偏讳。
近代已来，两字兼避，废阙已多，率意而行，有违经典。
其官号、人名、公私文籍，有 世民 两字不连续者，并不须讳。 
罢幽州大都督府。
辛未，废陕东道大行台，置洛州都督府，废益州道行台，置益州大都督府。
壬午，幽州大都督庐江王瑗谋逆，废为庶人。
乙酉，罢天策府。
七月壬辰，太子左庶子高士廉为侍中，右庶子房玄龄为中书令，尚书右仆射萧瑀为尚书左仆射，吏部尚书杨恭仁为雍州牧，太子左庶子长孙无忌为吏部尚书，右庶子杜如晦为兵部尚书，太子詹事宇文士及为中书令，封德彝为尚书右仆射。
八月癸亥，高祖传位于皇太子，太宗即位于东宫显德殿。
遣司空、魏国公裴寂柴告于南郊。
大赦天下。武德元年以来责情流配者并放还。
文武官五品已上先无爵者赐爵一级，六品已下加勋一转。
天下给复一年。
癸酉，放掖庭宫女三千余人。
甲戌，突厥颉利、突利寇泾州。
乙亥，突厥进寇武功，京师戒严。
丙子，立妃长孙氏为皇后。
亲出玄武门，驰六骑幸渭水上，与颉利隔津而语，责以负约。
俄而众军继至，颉利见军容既盛，又知思力就拘，由是大惧，遂请和，诏许焉。
即日还宫。
乙酉，又幸便桥，与颉利刑白马设盟，突厥引退。
九月丙戌，颉利献马三千匹、羊万口，帝不受，令颉利归所掠中国户口。
丁未，引诸卫骑兵统将等习射于显德殿庭，谓将军已下曰： 自古突厥与中国更有盛衰。
若轩辕善用五兵，即能北逐獯鬻；周宣驱驰方、召，亦能制胜太原。
至汉、晋之君，逮于隋代，不使兵士素习干戈，突厥来侵，莫能抗御，致遗中国生民涂炭于寇手。
我今不使汝等穿池筑苑，造诸淫费，农民恣令逸乐，兵士唯习弓马，庶使汝斗战，亦望汝前无横敌。 
于是每日引数百人于殿前教射，帝亲自临试，射中者随赏弓刀、布帛。
朝臣多有谏者，曰： 先王制法，有以兵刃至御所者刑之，所以防萌杜渐，备不虞也。
今引裨卒之人，弯弧纵矢于轩陛之侧，陛下亲在其间，正恐祸出非意，非所以为社稷计也。 
上不纳。
自是后，士卒皆为精锐。
壬子，诏私家不得辄立妖神，妄设淫祀，非礼祠祷，一皆禁绝。
其龟易五兆之外，诸杂占卜，亦皆停断。
长孙无忌封齐国公，房玄龄邢国公，尉迟敬德吴国公，杜如晦蔡国公，侯君集潞国公。
冬十月丙辰朔，日有蚀之。
癸亥，立中山王承乾为皇太子。
癸酉，裴寂食实封一千五百户，长孙无忌、王君廓、尉迟敬德、房玄龄、杜如晦一千三百户，长孙顺德、柴绍、罗艺、赵郡王孝恭一千二百户，侯君集、张公谨、刘师立一千户，李世勣、刘弘基九百户，高士廉、宇文士及、秦叔宝、程知节七百户，安兴贵、安修仁、唐俭、窦轨、屈突通、萧瑀、封德彝、刘义节六百户，钱九陇、樊世兴、公孙武达、李孟常、段志玄、庞卿恽、张亮、李药师、杜淹、元仲文四百户，张长逊、张平高、李安远、李子和、秦行师、马三宝三百户。
十一月庚寅，降宗室封郡王者并为县公。
十二月癸酉，亲录囚徒。
是岁，新罗、龟兹、突厥、高丽、百济、党项并遣使朝贡。
贞观元年春正月乙酉，改元。
辛丑，燕郡王李艺据泾州反，寻为左右所斩，传首京师。
庚午，以仆射窦轨为益州大都督。
三月癸巳，皇后亲蚕。
尚书左仆射、宋国公萧瑀为太子少师。
丙午，诏： 齐故尚书仆射崔季舒、给事黄门侍郎郭遵、尚书右丞封孝琰等，昔仕鄴中，名位通显，志存忠谠，抗表极言，无救社稷之亡，遂见龙逢之酷。
其季舒子刚、遵子云、孝琰子君遵，并以门遭时谴，淫刑滥及。
宜从褒奖，特异常伦，可免内侍，量才别叙。 
夏四月癸巳，凉州都督、长乐王幼良有罪伏诛。
六月辛巳，尚书右仆射、密国公封德彝薨。
壬辰，太子少保宋国公萧瑀为尚书左仆射。
是夏，山东诸州大旱，令所在赈恤，无出今年租赋。
秋七月壬子，吏部尚书、齐国公长孙无忌为尚书右仆射。
八月戊戌，贬侍中、义兴郡公高士廉为安州大都督。
户部尚书裴矩卒。
是月，关东及河南、陇右沿边诸州霜害秋稼。
九月辛酉，命中书侍郎温彦博、尚书右丞魏徵等分往诸州赈恤。
中书令、郢国公宇文士及为殿中监。
御史大夫、检校吏部尚书、参预朝政、安吉郡公杜淹署位。
十二月壬午，上谓侍臣曰： 神仙事本虚妄，空有其名。
秦始皇非分爱好，遂为方士所诈，乃遣童男女数千人随徐福入海求仙药，方士避秦苛虐，因留不归。
始皇犹海侧踟蹰以待之，还至沙丘而死。
汉武帝为求仙，乃将女嫁道术人，事既无验，便行诛戮。
据此二事，神仙不烦妄求也。 
尚书左仆射、宋国公萧瑀坐事免。
戊申，利州都督义安王孝常、右武卫将军刘德裕等谋反，伏诛。
是岁，关中饥，至有鬻男女者。
二年春正月辛丑，尚书右仆射、齐国公长孙无忌为开府仪同三司。
徙封汉王属为恪王，卫王泰为越王，楚王祐为燕王。
复置六侍郎，副六尚书事，并置左右司郎中各一人。
前安州大都督、赵王元景为雍州牧，蜀王恪为益州大都督，越王泰为扬州大都督。
二月丙戌，靺鞨内属。三月戊申朔，日有蚀之。
丁卯，遣御史大夫杜淹巡关内诸州。
出御府金宝，赎男女自卖者还其父母。
庚午，大赦天下。
夏四月己卯，诏骸骨暴露者，令所在埋瘗。
丙申，契丹内属。
初诏天下州县并置义仓。
夏州贼帅梁师都为其从父弟洛仁所杀，以城降。
五月，大雨雹。
六月庚寅，皇子治生，宴五品以上，赐帛有差，仍赐天下是日生者粟。
辛卯，上谓侍臣曰： 君虽不君，臣不可以不臣。
裴虔通，炀帝旧左右也，而亲为乱首。
朕方崇奖敬义，岂可犹使宰民训俗。 
诏曰：天地定位，君臣之义以彰；卑高既陈，人伦之道斯著。
是用笃厚风俗，化成天下。
虽复时经治乱，主或昏明，疾风劲草，芬芳无绝，剖心焚体，赴蹈如归。
夫岂不爱七尺之躯，重百年之命？
谅由君臣义重，名教所先，故能明大节于当时，立清风于身后。
至如赵高之殒二世，董卓之鸩弘农，人神所疾，异代同愤。
况凡庸小竖，有怀凶悖，遐观典策，莫不诛夷。
辰州刺史、长蛇县男裴虔通，昔在隋代，委质晋籓，炀帝以旧邸之情，特相爱幸。
遂乃志蔑君亲，潜图弑逆，密伺间隙，招结群丑，长戟流矢，一朝窃发。
天下之恶，孰云可忍！
宜其夷宗焚首，以彰大戮。
但年代异时，累逢赦令，可特免极刑，除名削爵，迁配驩州。
秋七月戊申，诏： 莱州刺史牛方裕、绛州刺史薛世良、广州都督府长史唐奉义、隋武牙郎将高元礼，并于隋代俱蒙任用，乃协契宇文化及，构成弑逆。
宜依裴虔通，除名配流岭表。 
太宗谓侍臣曰： 天下愚人，好犯宪章，凡赦宥之恩，唯及不轨之辈。
古语曰： 小人之幸，君子之不幸。 
 一岁再赦，好人喑哑。 
凡养稂莠者伤禾稼，惠奸宄者贼良人。
昔文王作罚，刑兹无赦。
又蜀先主尝谓诸葛亮曰： 吾周旋陈元方、郑康成间，每见启告理乱之道备矣，曾不语赦也。 
夫小人者，大人之贼，故朕有天下已来，不甚放赦。
今四海安静，礼义兴行，非常之恩，施不可数，将恐愚人常冀侥幸，唯欲犯法，不能改过。 
八月甲戌朔，幸朝堂，亲览冤屈。
自是，上以军国无事，每日视膳于西宫。
癸巳，公卿奏曰： 依礼，季夏之月，可以居台榭。
今隆暑未退，秋霖方始，宫中卑湿，请营一阁以居之。 
帝曰： 朕有气病，岂宜下湿。
若遂来请，糜费良多。
昔汉文帝将起露台，而惜十家之产。
内外文武群官年高致仕、抗表去职者，参朝之日，宜在本品见任之上。 
丁未，谓侍臣曰： 妇人幽闭深宫，情实可愍。
隋氏末年，求采无已，至于离宫别馆，非幸御之所，多聚宫人，皆竭人财力，朕所不取。
且洒扫之余，更何所用？
今将出之，任求伉俪，非独以惜费，亦人得各遂其性。 
于是遣尚书左丞戴胄、给事中杜正伦等，于掖庭宫西门简出之。
冬十月庚辰，御史大夫、安吉郡公杜淹卒。
戊子，杀瀛州刺史卢祖尚。
十一月辛酉，有事于圆丘。
十二月壬午，黄门侍郎王珪为侍中。
三年春正月辛亥，契丹渠帅来朝。
戊午，谒太庙。
癸亥，亲耕籍田。
辛未，司空、魏国公裴寂坐事免。
二月戊寅，中书令、邢国公房玄龄为尚书左仆射，兵部尚书、检校侍中、蔡国公杜如晦为尚书右仆射，刑部尚书、检校中书令、永康县公李靖为兵部尚书，右丞魏徵为守秘书监，参预朝政。
夏四月辛巳，太上皇徙居大安宫。
甲子，太宗始于太极殿听政。
五月，周王元方薨。
六月戊寅，以旱，亲录囚徒。
遣长孙无忌、房玄龄等祈雨于名山大川，中书舍人杜正伦等往关内诸州慰抚。
又令文武官各上封事，极言得失。
已卯，大风折木。
秋八月己巳朔，日有蚀之。
薛延陀遣使朝贡。
九月癸丑，诸州置医学。
冬十一月丙午，西突厥、高昌遣使朝贡。
庚申，以并州都督李世勣为通汉道行军总管，兵部尚书李靖为定襄道行军总管，以击突厥。
十二月戊辰，突利可汗来奔。
癸未，杜如晦以疾辞位，许之。
癸丑，诏建义以来交兵之处，为义士勇夫殒身戎阵者各立一寺，命虞世南、李伯药、褚亮、颜师古、岑文本、许敬宗、硃子奢等为之碑铭，以纪功业。
是岁，户部奏言：中国人自塞外来归及突厥前后内附、开四夷为州县者，男女一百二十余万口。
