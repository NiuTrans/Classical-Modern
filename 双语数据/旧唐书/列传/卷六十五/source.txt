崔器，深州安平人也。
曾祖恭礼，状貌丰硕，饮酒过斗。
贞观中，拜驸马都尉，尚神尧馆陶公主。
父肃然，平阴丞。
器有吏才，性介而少通，举明经，历官清谨。
天宝六载，为万年尉，逾月拜监察御史。
中丞宋浑为东畿采访使，引器为判官；浑坐赃流贬岭南，器亦随贬。
十三年，量移京兆府司录，转都官员外郎，出为奉先令。
逆胡陷西京器没于贼，仍守奉先。
居无何，属贼党同罗叛贼，长安守将安守忠、张通儒并亡匿。
又渭上义兵起，一朝聚徒数万，器惧，所受贼文牒符敕，一时焚之，榜召义师，欲应渭上军。
及渭上军破，贼将崔乾祐先镇蒲、同，使麾下骑三十人捉器，器遂北走灵武。
器素与吕諲善，諲引为御史中丞、兼户部侍郎。
从肃宗至凤翔，加礼仪使。
克复二京，为三司使。
器草仪注，驾入城，令陷贼官立于含元殿前，露头跣足，抚膺顿首请罪，以刀杖环卫，令扈从群官宰臣已下视之。
及收东京，令陈希烈已下数百人如西京之仪。
器性阴刻乐祸，残忍寡恩，希旨奏陷贼官准律并合处死。
肃宗将从其议。三司使、梁国公李岘执奏，固言不可，乃六等定罪，多所原宥，唯陈希烈、达奚珣斩于独柳树下。
后萧华自相州贼中仕贼官归阙，奏云： 贼中仕官等重为安庆绪所驱，胁至相州，初闻广平王奉宣恩命，释放陈希烈已下，皆相顾曰： 我等国家见待如此，悔恨何及。 
及闻崔器议刑太重，众心复摇。 
肃宗曰： 朕几为崔器所误。 
吕諲骤荐器为吏部侍郎、御史大夫。
上元元年七月，器病脚肿，月余疾亟，瞑目则见达奚珣，叩头曰： 大尹不自由。 
左右问之，器答曰： 达奚大尹尝诉冤于我，我不之许。 
如是三日而器卒。
赵国珍，牂柯之苗裔也。
天宝中，以军功累迁黔府都督，兼本管经略等使。
时南蛮阁罗凤叛，宰臣杨国忠兼剑南节度，遥制其务，屡丧师徒。
中书舍人张渐荐国珍有武略，习知南方地形，国忠遂奏用之。
在五溪凡十余年，中原兴师，唯黔中封境无虞。
代宗践祚，特嘉之，召拜工部尚书。
大历三年九月，以疾终，赠太子太傅。
崔瓘，博陵人也。
以士行闻，莅职清谨。
累迁至澧州刺史，下车削去烦苛，以安人为务。
居二年，风化大行，流亡襁负而至，增户数万。
有司以闻，优诏特加五阶，至银青光禄大夫，以甄能政。
迁潭州刺史、兼御史中丞，充湖南都团练观察处置使。
瓘到官，政在简肃，恭守礼法。
将吏自经时艰，久不奉法，多不便之。
大历五年四月，会月给粮储，兵马使臧玠与判官达奚觏忿争，觏曰： 今幸无事。 
玠曰： 有事何逃？ 
厉色而去。
是夜，玠遂构乱，犯州城，以杀达奚觏为名。
瓘惶遽走，逢玠兵至，遂遇害。
代宗闻其事，悼惜久之。敬括，河东人也。
少以文词称。
乡举进士，又应制登科，再迁右拾遗、内供奉、殿中侍御史。
天宝末，宰臣杨国忠出不附己者，括以例为果州刺史。
累迁给事中、兵部侍郎、大理卿。
性深厚。志尚简淡，在职不务求名，因循而已。
大历初，叛臣周智光伏诛，诏选循良为近辅，以括为同州刺史。
岁余，入为御史大夫。
迟重推诚于下，未尝以私害公，士颇称焉；而从容养望，不举纲纪，士亦以此少之。
大历六年三月卒。
韦元甫，少修谨，敏于学行。
初任滑州白马尉，以吏术知名。本道采访使韦涉深器之，奏充支使，与同幕判官员锡齐名。
元甫精于简牍，锡详于讯覆，涉推诚待之，时谓 员推韦状。 
元甫有器局，所莅有声，累迁苏州刺史、浙江西道都团练观察等使。
大历初，宰臣杜鸿渐首荐之，征为尚书右丞。
会淮南节度使缺，鸿渐又荐堪当重寄，遂授扬州长史、兼御史大夫、淮南节度观察等使。
在扬州三年，政尚不扰，事亦粗理。
大历六年八月，以疾卒于位。
魏少游，钜鹿人也。
早以吏干知名，历职至朔方水陆转运副使。
肃宗幸灵武，杜鸿渐等奉迎，留少游知留后，备宫室扫除之事。
少游以肃宗远离宫阙，初至边籓，故丰供具以悦之。
将至灵武，少游整骑卒千余，干戈耀日，于灵武南界鸣沙县奉迎，备威仪振旅而入。
肃宗至灵武，殿宇御幄，皆象宫闱，诸王、公主各设本院，饮食进御，穷其水陆。
肃宗曰： 我至此本欲成大事，安用此为！ 
命有司稍去之。
累迁卫尉卿。
乾元二年十月，议率朝臣马以助军，少游与汉中郡王瑀沮其议，上知之，贬渠州长史。
后为京兆尹，请中书门下及两省五品已上、尚书省四品已上、诸司正员三品已上、诸王、驸马中期周已上亲及女婿外甥，不得任京兆府判官、畿令、赤县丞簿尉，敕从之。
迁刑部侍郎。
大历二年四月，出为洪州刺史、兼御史大夫，充江南西道都团练观察等使。
四年六月，封赵国公。
贾明观者，本万年县捕贼小胥，事刘希暹，恃鱼朝恩之势，恣行凶忍，毒甚豺虺。
朝恩、希暹既诛，元载当权，纳明观奸谋，容之，特令江西效力。
明观未出城，百姓万众聚于城外，皆怀砖石候之，期投击以快意。
载闻之，特令所由吏拥百姓入城内，由是获免。
在洪州二年，少游为观察使，承元载意苟容之。
及路嗣恭代少游，到州，即日杖杀，识者以是减魏之名，多路之政。
大历六年三月己未卒于官，赠太师。
少游居职，缘饰成务，有规检，善任人，果于集事。
前后四领京尹，虽无鹤赫之名，而龊龊廉谨，有足称者。
卫伯玉，有膂力，幼习艺。天宝中杖剑之安西，以边功累迁至员外诸卫将军。
肃宗即位，兴师靖难，伯玉激愤，思立功名，自安西归长安。
初为神策军兵马使出镇。
乾元二年十月，逆贼史思明遣伪将李归仁铁骑三千来犯，伯玉以数百骑于疆子坂击破之，积尸满野，虏马六百匹，归仁与其党东走。
以功迁右羽林军大将军，知军事。
转四镇、北庭行营节度使。
献俘百余人至阙下，诏解缚而赦之，迁伯玉神策军节度。
上元二年二月，史思明领众西下图长安，史朝义率其党夜袭陕州。
伯玉以兵逆击，大破贼于永宁。
贼退，进位特进，封河东郡公。
广德元年冬，吐蕃寇京师，乘舆幸陕。
以伯玉有干略，可当重寄，乃拜江陵尹、兼御史大夫，充荆南节度观察等使。
寻加检校工部尚书，封城阳郡王。
大历初，丁母忧，朝廷以王昂代其任，伯玉潜讽将吏不受诏，遂起复以本官为荆南节度等使，时议丑之。大历十一年二月入觐，以疾卒于京师。
李承，赵郡高邑人，吏部侍郎至远之孙，国子司业畬之第二子也。
承幼孤，晔鞠养之。既长，事兄以孝闻。
举明经高第，累至大理评事，充河南采访使郭纳判官。
尹子奇围汴州，陷贼，拘承送洛阳。承在贼庭，密疏奸谋，多获闻达。
两京克复，例贬抚州临川尉。
数月除德清令，旬日拜监察御史。
淮南节度使崔圆请留充判官，累迁检校刑部员外郎、兼侍御史。
圆卒，历抚州、江州二刺史，课绩连最。
迁检校考功郎中兼江州刺史，征拜吏部郎中。
寻为淮南西道黜陟使，奏于楚州置常丰堰以御海潮，屯田瘠卤，岁收十倍，至今受其利。
时梁崇义纵恣倨慢，朝廷将加讨伐。
李希烈揣知之，上表数崇义过恶，请率先诛讨。
上悦之，每对朝臣多称希烈忠诚。
承自黜陟回，因奏之曰： 希烈将兵讨伐，必有微勋，但恐立功之后，纵恣跋扈，不禀朝宪，必劳王师问罪。 
上初未之信。无几，希烈既平崇义，果有不顺之迹，上思承言，故骤加擢用。
建中二年七月，拜同州刺史、河中尹、晋绛都防御观察使。
九月，转襄州刺史、山南东道节度观察盐铁等使。
希烈既破崇义，拥兵襄州，遂有其地。
朝廷虑不受命，欲以禁兵送承，承请单骑径行。
既至，希烈处承于外馆，迫胁万态，承恬然自安，誓死王事。
希烈不能屈，遂剽虏阖境所有而去，襄、汉为之空。
承治之一年，颇得完复。
初，希烈虽归蔡州，留将校等于襄州守当时所掠得财帛什物等，后使襄、汉，往来不绝。
承亦使腹心臧叔雅往来许、蔡，厚结希烈腹心周曾、王玢、姚憺等。
及曾等谋杀希烈，以众归朝，多承首建谋也。
累赐密诏褒美之。
承寻改检校工部尚书，兼潭州刺史、湖南都团练观察使。
建中四年七月，卒于位，年六十二，赠吏部尚书。
承少有雅望，至其从官，颇以贞廉才术见称于时。
