傅奕，相州鄴人也。
尤晓天文历数。
隋开皇中，以仪曹事汉王谅。
及谅举兵，谓奕曰： 今兹荧惑入井，是何祥也？ 
奕对曰： 天上东井，黄道经其中，正是荧惑行路，所涉不为怪异；若荧惑入地上井，是为灾也。 
谅不悦。
及谅败，由是免诛，徙扶风。
高祖为扶风太守，深礼之。
及践祚，召拜太史丞。
太史令庾俭以其父质在隋言占候忤炀帝意，竟死狱中，遂惩其事，又耻以数术进，乃荐奕自代，遂迁太史令。
奕既与俭同列，数排毁俭，而俭不之恨，时人多俭仁厚而称奕之率直。
奕所奏天文密状，屡会上旨，置参旗、井钺等十二军之号，奕所定也。
武德三年，进《漏刻新法》，遂行于时。
七年，奕上疏请除去释教，曰：
佛在西域，言妖路远，汉译胡书，恣其假托。
故使不忠不孝，削发而揖君亲；游手游食，易服以逃租赋。
演其妖书，述其邪法，伪启三途，谬张六道，恐吓愚夫，诈欺庸品。
凡百黎庶，通识者稀，不察根源，信其矫诈。
乃追既往之罪，虚规将来之福。
布施一钱，希万倍之报；持斋一日，冀百日之粮。
遂使愚迷，妄求功德，不惮科禁，轻犯宪章。
其有造作恶逆，身坠刑网，方乃狱中礼佛，口诵佛经，昼夜忘疲，规免其罪。
且生死寿夭，由于自然；刑德威福，关之人主。
乃谓贫富贵贱，功业所招，而愚僧矫诈，皆云由佛。
窃人主之权，擅造化之力，其为害政，良可悲矣！
案《书》云： 惟辟作福威，惟辟玉食。臣有作福、作威、玉食，害于而家，凶于而国，人用侧颇僻。 
降自羲、农，至于汉、魏，皆无佛法，君明臣忠，祚长年久。
汉明帝假托梦想，始立胡神，西域桑门，自传其法。
西晋以上，国有严科，不许中国之人，辄行髡发之事。
洎于苻、石，羌胡乱华，主庸臣佞，政虐祚短，皆由佛教致灾也。
梁武、齐襄，足为明镜。
昔褒姒一女，妖惑幽王，尚致亡国；况天下僧尼，数盈十万，翦刻缯彩，装束泥人，而为厌魅，迷惑万姓者乎！
今之僧尼，请令匹配，即成十万余户。产育男女，十年长养，一纪教训，自然益国，可以足兵。
四海免蚕食之殃，百姓知威福所在，则妖惑之风自革，淳朴之化还兴。
且古今忠谏，鲜不及祸。
窃见齐朝章仇子他上表言： 僧尼徒众，糜损国家，寺塔奢侈，虚费金帛。 
为诸僧附会宰相，对朝谗毁；诸尼依托妃主，潜行谤讟。
子他竟被囚执，刑于都市。
及周武平齐，制封其墓。
臣虽不敏，窃慕其踪。
又上疏十一首，词甚切直。
高祖付群官详议，唯太仆卿张道源称奕奏合理。
中书令萧瑀与之争论曰： 佛，圣人也。
奕为此议，非圣人者无法，请置严刑。 
奕曰： 礼本于事亲，终于奉上，此则忠孝之理著，臣子之行成。
而佛逾城出家，逃背其父，以匹夫而抗天子，以继体而悖所亲。
萧瑀非出于空桑，乃遵无父之教。
臣闻非孝者无亲，其瑀之谓矣！ 
瑀不能答，但合掌曰： 地狱所设，正为是人。 
高祖将从奕言，会传位而止。
奕武德九年五月密奏，太白见秦分，秦王当有天下，高祖以状授太宗。
及太宗嗣位，召奕赐之食，谓曰： 汝前所奏，几累于我，然今后但须尽言，无以前事为虑也。 
太宗常临朝谓奕曰： 佛道玄妙，圣迹可师，且报应显然，屡有征验，卿独不悟其理，何也？ 
奕对曰： 佛是胡中桀黠，欺诳夷狄，初止西域，渐流中国。
遵尚其教，皆是邪僻小人，模写庄、老玄言，文饰妖幻之教耳。
于百姓无补，于国家有害。 
太宗颇然之。
贞观十三年卒，年八十五。
临终诫其子曰： 老、庄玄一之篇，周、孔《六经》之说，是为名教，汝宜习之。
妖胡乱华，举时皆惑，唯独窃叹，众不我从，悲夫！
汝等勿学也。
古人裸葬，汝宜行之。 
奕生平遇患，未尝请医服药，虽究阴阳数术之书，而并不之信。又尝醉卧，蹶然起曰： 吾其死矣！ 
因自为墓志曰： 傅奕，青山白云人也。
因酒醉死，呜呼哀哉！ 
所撰《典章文物志》、《乙巳占》、《秘阁录》，并《演齐人要术》等凡十余部，多传于代。
子谚，孙仙宗，并为太史令。吕才，博州清平人也。
少好学，善阴阳方伎之书。
贞观三年，太宗令祖孝孙增损乐章，孝孙乃与明音律人王长通、白明达递相长短。
太宗令侍臣更访能者，中书令温彦博奏才聪明多能，眼所未见，耳所未闻，一闻一见，皆达其妙，尤长于声乐，请令考之。
侍中王珪、魏徵又盛称才学术之妙，徵曰： 才能为尺十二枚，尺八长短不同，各应律管，无不谐韵。 
太宗即征才，令直引文馆。
太宗尝览周武帝所撰《三局象经》，不晓其旨。
太子洗马蔡允恭年少时尝为此戏，太宗召问，亦废而不通，乃召才使问焉。
才寻绎一宿，便能作图解释，允恭览之，依然记其旧法，与才正同，由是才遂知名。
累迁太常博士。
太宗以阴阳书近代以来渐致讹伪，穿凿既甚，拘忌亦多。遂命才与学者十余人共加刊正，削其浅俗，存其可用者。
勒成五十三卷，并旧书四十七卷，十五年书成，诏颁行之。
才多以典故质正其理，虽为术者所短，然颇合经义，今略载其数篇。
其叙《宅经》曰：
《易》曰： 上古穴居而野处，后世圣人易以宫室，盖取诸大壮。 
迨于殷、周之际，乃有卜宅之文，故《诗》称 相其阴阳 ，《书》云 卜惟洛宅 ，此则卜宅吉凶，其来尚矣。
至于近代师巫，更加五姓之说。
言五姓者，谓宫、商、角、徵、羽等。天下万物，悉配属之，行事吉凶，依此为法。
至如张、王等为商，武、庾等为羽，欲似同韵相求。及其以柳姓为宫，以赵姓为角，又非四声相管。
其间亦有同是一姓，分属宫商，后有复姓数字，徵羽不别。
验于经典，本无斯说，诸阴阳书，亦无此语，直是野俗口传，竟无所出之处。
唯《堪舆经》，黄帝对于天老，乃有五姓之言。
且黄帝之时，不过姬、姜数姓，暨于后代，赐族者多。
至如管、蔡、成、霍、鲁、卫、毛、聃、郜、雍、曹、滕、毕、原、酆、郇，并是姬姓子孙；孔、殷、宋、华、向、萧、亳、皇甫，并是子姓苗裔。
自余诸国，准例皆然。
因邑因官，分枝布叶，未知此等诸姓，是谁配属？
又检《春秋》，以陈、卫及秦并同水姓，齐、郑及宋皆为火姓，或承所出之祖，或系所属之星，或取所居之地，亦非宫、商、角、徵，共相管摄。
此则事不稽古，义理乖僻者也。
叙《禄命》曰：
谨案《史记》，宋忠、贾谊讥司马季主云： 夫卜筮者，高人禄命以悦人心，矫言祸福以尽人财。 
又案王充《论衡》云： 见骨体而知命禄，睹命禄而知骨体。 
此即禄命之书，行之久矣。
多言或中，人乃信之。
今更研寻，本非实录。
但以积善余庆，不假建禄之吉；积恶余殃，岂由劫杀之灾？
皇天无亲，常与善人，祸福之应，其犹影响。
故有夏多罪，天命剿绝；宋景修德，妖孛夜移。
学也禄在，岂待生当建学。
文王勤忧损寿，不关月值空亡。
长平坑卒，未闻共犯三刑；南阳贵士，何必俱当六合？
历阳成湖，非独河魁之上；蜀郡炎燎，岂由灾厄之下？
今时亦有同年同禄，而贵贱悬殊；共命共胎，而夭寿更异。案《春秋》，鲁桓公六年七月，鲁庄公生。今检《长历》，庄公生当乙亥之岁，建申之月。
以此推之，庄公乃当禄之空亡。
火命七月，生当病乡，为人尪弱，身合矬陋。
今案《齐诗》讥庄公 猗嗟昌兮，颀若长兮。美目扬兮，巧趋跄兮。 
唯有向命一条，法当长命。
依检《春秋》，庄公薨时计年四十五矣。
此则禄命不验一也。
又案《史记》，秦庄襄王四十八年，始皇帝生，宋忠注云： 因正月生，乃名政。 
依检襄王四十八年，岁在壬寅。
此年正月生者，命当背禄，法无官爵，假得禄合，奴婢尚少。
始皇又当破驿马三刑，身克驿马，法当望官不到，金命正月，生当绝下，为人无始有终，老而弥吉。
今检《史记》，始皇乃是有始无终，老更弥凶。
唯建命生，法合长寿，计其崩时，不过五十。
禄命不验二也。
又《汉武故事》，武帝以乙酉之岁七月七日平旦时生。
亦当禄空亡下，法无官爵，虽向驿马，尚隔四辰。依禄命法，少无官荣，老而方盛。今检《汉书》，武帝即位，年始十六，末年已后，户口减半。
禄命不验三也。
又按《后魏书》云：孝文皇帝皇兴元年八月生。
今按《长历》，其年岁在丁未。
以此推之，孝文皇帝背禄命并驿马三刑，身克驿马。
依禄命书，法无官爵，命当父死中生，法当生不见父。
今检《魏书》，孝文皇帝身受其父显祖之禅。
礼云： 嗣子位定于初丧，逾年之后，方始正号。
是以天子无父，事三老也。
孝文受禅，异于常礼，躬率天下，以事其亲，而禄命云不合识父。
禄命不验四也。
又按沈约《宋书》云： 宋高祖癸亥岁三月生。
依此而推，禄之与命，并当空亡。
依禄命书，法无官爵；又当子墓中生，唯宜嫡子，假有次子，法当早卒。
今检《宋书》，高祖长子先被篡弑，次子义隆，享国多年。
高祖又当祖禄下生，法得嫡孙财禄。
今检《宋书》其孙刘劭、刘浚并为篡逆，几失宗祧。
禄命不验五也。
叙《葬书》曰：
《易》曰： 古之葬者，衣之以薪，不封不树，丧期无数。 
后世圣人易之以棺椁，盖取诸《大过》。《礼》云： 葬者，藏也，欲使人不得见之。 
然《孝经》云： 卜其宅兆而安厝之。 
以其顾复事毕，长为感慕之所；窀穸礼终，永作魂神之宅。
朝市迁变，不得豫测于将来，泉石交侵，不可先知于地下。
是以谋及龟筮，庶无后艰，斯乃备于慎终之礼，曾无吉凶之义。
暨乎近代以来，加之阴阳葬法，或选年月便利，或量墓田远近，一事失所，祸及死生。巫者利其货贿，莫不擅加妨害。
遂使葬书一术，乃有百二十家。各说吉凶，拘而多忌。
且天覆地载，乾坤之理备焉；一刚一柔，消息之义详矣。
或成于昼夜之道，感于男女之化，三光运于上，四气通于下，斯乃阴阳之大经，不可失之于斯须也。至于丧葬之吉凶，乃附此为妖妄。
《传》云： 王者七日而殡，七月而葬；诸侯五日而殡，五月而葬；大夫经时而葬；士及庶人逾月而已。 
此则贵贱不同，礼亦异数。
欲使同盟同轨，赴吊有期，量事制宜，遂为常式。法既一定，不得违之。
故先期而葬，谓之不怀；后期而不葬，讥之殆礼。
此则葬有定期，不择年月，一也。
《春秋》又云：丁巳，葬定公，雨，不克葬，至于戊午襄事。
礼经善之。
《礼记》云 卜葬先远日 者，盖选月终之日，所以避不怀也。
今检葬书，以己亥之日用葬最凶。
谨按春秋之际，此日葬者凡有二十余件。
此则葬不择日，二也。
《礼记》又云： 周尚赤，大事用平旦；殷尚白，大事用日中；夏尚黑，大事用昏时。 
郑玄《注》云： 大事者何？
谓丧葬也。 
此则直取当代所尚，不择时之早晚。
《春秋》云，郑卿子产及子太叔葬郑简公，于时司墓大夫室当葬路。
若坏其室，即平旦而窆；不坏其室，即日中而窆。
子产不欲坏室，欲待日中。
子太叔云： 若至日中而窆，恐久劳诸侯大夫来会葬者。 
然子产既云博物君子，太叔乃为诸侯之选，国之大事，无过丧葬，必是义有吉凶，斯等岂得不用？
今乃不问时之得失，唯论人事可否。
《曾子问》云： 葬逢日蚀，舍于路左，待明而行，所以备非常也。 
若依葬书，多用乾、艮二时，并是近半夜，此即文与礼违。
今检《礼传》，葬不择时，三也。
葬书云，富贵官品，皆由安葬所致；年命延促，亦曰坟垅所招。
然今按《孝经》云： 立身行道，则扬名于后世，以显父母。 
《易》曰： 圣人之大宝曰位，何以守位曰仁。 
是以日慎一日，则泽及于无疆；苟德不建，则人而无后，此则非由安葬吉凶而论福祚延促。
臧孙有后于鲁，不关葬得吉日，若敖绝祀于荆，不由迁厝失所。
此则安葬吉凶不可信用，其义四也。
今之丧葬吉凶，皆依五姓便利。
古之葬者，并在国都之北，域兆既有常所，何取姓墓之义？
赵氏之葬，并在九原；汉之山陵，散在诸处。
上利下利，蔑尔不论，大墓小墓，其义安在？
及其子孙富贵不绝，或与三代同风，或分六国而王。
此则五姓之义，大无稽古；吉凶之理，何从而生？
其义五也。
且人臣名位，进退何常，亦有初贱而后贵，亦有始泰而终否。
是以子文三已令尹，展禽三黜士师。
卜葬一定，更不回改，冢墓既成，曾不革易，则何因名位无时暂安。
故知官爵弘之在人，不由安葬所致。
其义六也。野俗无识，皆信葬书，巫者诈其吉凶，愚人因而徼幸。
遂使擗踊之际，择葬地而希官品；荼毒之秋，选葬时以规财禄。
或云辰日不宜哭泣，遂莞尔而对宾客受吊；或云同属忌于临圹，乃吉服不送其亲。
圣人设教，岂其然也？
葬书败俗，一至于斯，其义七也。
太宗又令才造《方域图》及《教飞骑战阵图》，皆称旨，擢授太常丞。
永徽初，预修《文思博要》及《姓氏录》。
显庆中，高宗以琴曲古有《白雪》，近代顿绝，使太常增修旧曲。
才上言曰： 臣按《礼记》及《家语》云，舜弹五弦之琴，歌《南风》之诗。是知琴操曲弄，皆合于歌。
又张华《博物志》云：《白雪》是天帝使素女鼓五十弦瑟曲名。
又楚大夫宋玉对襄王云，有客于郢中歌《阳春白雪》，国中和者数十人。
是知《白雪》琴曲，本宜合歌，以其调高，人和遂寡。
自宋玉已来，迄今千祀，未有能歌《白雪》曲者。
臣今准敕，依琴中旧曲，定其宫商，然后教习，并合于歌，辄以御制《雪诗》为《白雪》歌词。
又案古今乐府，奏正曲之后，皆别有送声，君唱臣和，事彰前史。
今取太尉长孙无忌、仆射于志宁、侍中许敬宗等《奉和雪诗》以为送声，合十六节，今悉教讫，并皆合韵。 
高宗大悦，更作《白雪歌词》十六首，付太常编于乐府。
时右监门长史苏敬上言，陶弘景所撰《本草》，事多舛谬。
诏中书令许敬宗与才及李淳风、礼部郎中孔志约，并诸名医，增损旧本，仍令司空李勣总监定之，并图合成五十四卷，大行于代。
才龙朔中为太子司更大夫，麟德二年卒。
著《隋记》二十卷，行于时。
子方毅，七岁能诵《周易》、《毛诗》。太宗闻其幼敏，召见，甚奇之，赐以缣帛。
后为右卫铠曹参军。
母终，哀恸过礼，竟以毁卒。
布车载丧，随轜车而葬。
友人郎余令以白粥、玄酒，生刍一束，于路隅奠祭，甚为时人之所哀惜。
