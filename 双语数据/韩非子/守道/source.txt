圣王之立法也，其赏足以劝善，其威足以胜暴，其备足以必完。
治世之臣，功多者位尊，力极者赏厚，情尽者名立。
善之生如春，恶之死如秋，故民劝极力而乐尽情，此之谓上下相得。
上下相得，故能使用力者自极于权衡，而务至于任鄙；战士出死，而愿为贲、育；守道者皆怀金石之心，以死子胥之节。
用力者为任鄙，战如贲、育，中为金石，则君人者高枕而守己完矣。
古之善守者，以其所重禁其所轻，以其所难止其所易。故君子与小人俱正，盗跖与曾、史俱廉。
何以知之？
夫贪盗不赴溪而掇金，赴溪而掇金则身不全；贲、育不量敌则无勇名，盗跖不计可则利不成。
明主之守禁也，贲、育见侵于其所不能胜，盗跖见害于其所不能取，故能禁贲、育之所不能犯，守盗跖之所不能取，则暴者守愿，邪者反正。
大勇愿，巨盗贞，则天下公平，而齐民之情正矣。
人主离法失人，则危于伯夷不妄取，而不免于田成、盗跖之祸。
何也？
今天下无一伯夷，而奸人不绝世，故立法度量。
度量信则伯夷不失是，而盗跖不得非；法分明则贤不得夺不肖，强不得侵弱，众不得暴寡。
托天下于尧之法，则贞士不失分，奸人不侥幸。
寄千金于羿之矢，则伯夷不得亡，而盗跖不敢取。
尧明于不失奸，故天下无邪；羿巧于不失发，故千金不亡。
邪人不寿而盗跖止。
如此，故图不载宰予，不举六卿；书不著子胥，不明夫差。孙、吴之略废，盗跖之心伏。
人主甘服于玉堂之中，而无瞋目切齿倾取之患；人臣垂拱手金城之内，而无扼腕聚脣嗟唶之祸。
服虎而不以柙，禁奸而不以法，塞伪而不以符，此贲、育之所患，尧、舜之所难也。
故设柙非所以备鼠也，所以使怯弱能服虎也；立法非所以备曾、史也，所以使庸主能止盗跖也；为符非所以豫尾生也，所以使众人不相谩也。
不恃比干之死节，不幸乱臣之无诈也；恃怯之所能服，握庸主之所易守。
当今之世，为人主忠计，为天下结德者，利莫长于此。
故君人者无亡国之图，而忠臣无失身之画。
明于尊位必赏，故能使人尽力于权衡，死节于官职。
通贲、育之情，不以死易生；惑于盗跖之贪，不以财易身；则守国之道毕备矣。
