世之显学，儒、墨也。
儒之所至，孔丘也。墨之所至，墨翟也。
自孔子之死也，有子张之儒，有子思之儒，有颜氏之儒，有孟氏之儒，有漆雕氏之儒，有仲良氏之儒，有孙氏之儒，有乐正氏之儒。
自墨子之死也，有相里氏之墨，有相夫氏之墨，有邓陵氏之墨。
故孔、墨之后，儒分为八，墨离为三，取舍相反不同，而皆自谓真孔、墨，孔、墨不可复生，将谁使定世之学乎？
孔子、墨子俱道尧、舜，而取舍不同，皆自谓真尧、舜，尧、舜不复生，将谁使定儒、墨之诚乎？
殷、周七百余岁，虞、夏二千余岁，而不能定儒、墨之真；今乃欲审尧、舜之道于三千岁之前，意者其不可必乎！
无参验而必之者，愚也；弗能必而据之者，诬也。
故明据先王，必定尧、舜者，非愚则诬也。
愚诬之学，杂反之行，明主弗受也。
墨者之葬也，冬日冬服，夏日夏服，桐棺三寸，服丧三月，世主以为俭而礼之。
儒者破家而葬，服丧三年，大毁扶杖，世主以为孝而礼之。
夫是墨子之俭，将非孔子之侈也；是孔子之孝，将非墨子之戾也。
今孝、戾、侈、俭俱在儒、墨，而上兼礼之。
漆雕之议，不色挠，不目逃，行曲则违于臧获，行直则怒于诸侯，世主以为廉而礼之。
宋荣子之议，设不斗争，取不随仇，不羞囹圄，见侮不辱，世主以为宽而礼之。
夫是漆雕之廉，将非宋荣之恕也；是宋荣之宽，将非漆雕之暴也。
今宽、廉、恕、暴俱在二子，人主兼而礼之。
自愚诬之学、杂反之辞争，而人主俱听之，故海内之士，言无定术，行无常议。
夫冰炭不同器而久，寒暑不兼时而至，杂反之学不两立而治。
今兼听杂学缪行同异之辞，安得无乱乎？
听行如此，其于治人又必然矣。
今世之学士语治者，多曰： 与贫穷地以实无资。 
今夫与人相善也，无丰年旁入之利而独以完给者，非力则俭也。
与人相善也，无饥馑、疾疚、祸罪之殃独以贫穷者，非侈则堕也。
侈而堕者贫，而力而俭者富。
今上征敛于富人以布施于贫家，是夺力俭而与侈堕也，而欲索民之疾作而节用，不可得也。
今有人于此，义不入危城，不处军旅，不以天下大利易其胫一毛，世主必从而礼之，贵其智而高其行，以为轻物重生之士也。
夫上所以陈良田大宅，设爵禄，所以易民死命也。今上尊贵轻物重生之士，而索民之出死而重殉上事，不可得也。
藏书策，习谈论，聚徒役，服文学而议说，世主必从而礼之，曰： 敬贤士，先王之道也。 
夫吏之所税，耕者也；而上之所养，学士也。
耕者则重税，学士则多赏，而索民之疾作而少言谈，不可得也。
立节参明，执操不侵，怨言过于耳，必随之以剑，世主必从而礼之，以为自好之士。
夫斩首之劳不赏，而家斗之勇尊显，而索民之疾战距敌而无私斗，不可得也。
国平则养儒侠，难至则用介士。
所养者非所用，所用者非所养，此所以乱也。
且夫人主于听学也，若是其言，宜布之官而用其身；若非其言，宜去其身而息其端。
今以为是也，而弗布于官；以为非也，而不息其端。
是而不用，非而不息，乱亡之道也。
澹台子羽，君子之容也，仲尼几而取之，与处久而行不称其貌。
宰予之辞，雅而文也，仲尼几而取之，与处久而智不充其辩。
故孔子曰： 以容取人乎，失之子羽；以言取人乎，失之宰予。 
故以仲尼之智而有失实之声。
今之新辩滥乎宰予，而世主之听眩乎仲尼，为悦其言，因任其身，则焉得无失乎？
是以魏任孟卯之辩，而有华下之患；赵任马服之辩，而有长平之祸。
此二者，任辩之失也。
夫视锻锡而察青黄，区冶不能以必剑；水击鹄雁，陆断驹马，则臧获不疑钝利。
发齿吻形容，伯乐不能以必马；授车就驾，而观其末涂，则臧获不疑驽良。
观容服，听辞言，仲尼不能以必士；试之官职，课其功伐，则庸人不疑于愚智。
故明主之吏，宰相必起于州部，猛将必发于卒伍。
夫有功者必赏，则爵禄厚而愈劝；迁官袭级，则官职大而愈治。
夫爵禄大而官职治，王之道也。
磐石千里，不可谓富；象人百万，不可谓强。
石非不大，数非不众也，而不可谓富强者，磐不生粟，象人不可使距敌也。
今商官技艺之士亦不垦而食，是地不垦，与磐石一贯也。
儒侠毋军劳，显而荣者，则民不使，与象人同事也。
夫祸知磐石象人，而不知祸商官儒侠为不垦之地、不使之民，不知事类者也。
故敌国之君王虽说吾义，吾弗入贡而臣；关内之侯虽非吾行，吾必使执禽而朝。
是故力多则人朝，力寡则朝于人，故明君务力。
夫严家无悍虏，而慈母有败子。
吾以此知威势之可以禁暴，而德厚之不足以止乱也。
夫圣人之治国，不恃人之为吾善也，而用其不得为非也。
恃人之为吾善也，境内不什数；用人不得为非，一国可使齐。
为治者用众而舍寡，故不务德而务法。
夫必恃自直之箭，百世无矢；恃自圜之术，千世无轮矣。
自直之箭，自圜之术，百世无有一，然而世皆乘车射禽者何也？
隐栝之道用也。
虽有不恃隐栝而有自直之箭、自圜之术，良工弗贵也。
何则？
乘者非一人，射者非一发也。
不恃赏罚而恃自善之民，明主弗贵也。
何则？
国法不可失，而所治非一人也。
故有术之君，不随适然之善，而行必然之道。
今或谓人曰： 使子必智而寿 ，则世必以为狂。
夫智，性也；寿，命也。
性命者，非所学于人也，而以人之所不能为说人，此世之所以谓之为狂也。
谓之不能然，则是谕也，夫谕性也。
以仁义教人，是以智与寿说也，有度之主弗受也。
故善毛啬、西施之美，无益吾面；用脂泽粉黛，则倍其初。
言先王之仁义，无益于治；明吾法度，必吾赏罚者，亦国之脂泽粉黛也。
故明主急其助而缓其颂，故不道仁义。
今巫祝之祝人曰： 使若千秋万岁。 
千秋万岁之声括耳，而一日之寿无征于人，此人所以简巫祝也。
今世儒者之说人主，不善今之所以为治，而语已治之功；不审官法之事，不察奸邪之情，而皆道上古之传誉、先王之成功。
儒者饰辞曰： 听吾言，则可以霸王。 
此说者之巫祝，有度之主不受也。
故明主举实事，去无用，不道仁义者故，不听学者之言。
今不知治者必曰： 得民之心。 
欲得民之心而可以为治，则是伊尹、管仲无所用也，将听民而已矣。
民智之不可用，犹婴儿之心也。
夫婴儿不剔首则腹痛，不痤则寖益。剔首、痤，必一人抱之，慈母治之，然犹啼呼不止，婴儿子不知犯其所小苦致其所大利也。
今上急耕田垦草以厚民产也，而以上为酷；修刑重罚以为禁邪也，而以上为严；征赋钱粟以实仓库，且以救饥馑、备军旅也，而以上为贪；境内必知介而无私解，并力疾斗，所以禽虏也，而以上为暴。
此四者，所以治安也，而民不知悦也。
夫求圣通之士者，为民知之不足师用。
昔禹决江濬河而民聚瓦石，子产开亩树桑郑人谤訾。
禹利天下，子产存郑，皆以受谤，夫民智之不足用亦明矣。
故举士而求贤智，为政而期适民，皆乱之端，未可与为治也。
