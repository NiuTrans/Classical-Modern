明主之所导制其臣者，二柄而已矣。
二柄者，刑德也。
何谓刑德？
曰：杀戮之谓刑，庆赏之谓德。
为人臣者畏诛罚而利庆赏，故人主自用其刑德，则群臣畏其威而归其利矣。
故世之奸臣则不然，所恶，则能得之其主而罪之；所爱，则能得之其主而赏之；今人主非使赏罚之威利出于已也，听其臣而行其赏罚，则一国之人皆畏其臣而易其君，归其臣而去其君矣。
此人主失刑德之患也。
夫虎之所以能服狗者，爪牙也。使虎释其爪牙而使狗用之，则虎反服于狗矣。
人主者，以刑德制臣者也。今君人者释其刑德而使臣用之，则君反制于臣矣。
故田常上请爵禄而行之群臣，下大斗斛而施于百姓，此简公失德而田常用之也，故简公见弑。
子罕谓宋君曰： 夫庆赏赐予者，民之所喜也，君自行之；杀戮刑罚者，民之所恶也，臣请当之。 
于是宋君失刑而子罕用之，故宋君见劫。
田常徒用德而简公弑，子罕徒用刑而宋君劫。
故今世为人臣者兼刑德而用之，则是世主之危甚于简公、宋君也。
故劫杀拥蔽之主非失刑德，而使臣用之而不危亡者，则未尝有也。
人主将欲禁奸，则审合刑名者，言异事也。
为人臣者陈而言，君以其言授之事，专以其事责其功。
功当其事，事当其言，则赏；功不当其事，事不当其言，则罚。
故群臣其言大而功小者则罚，非罚小功也，罚功不当名也；群臣其言小而功大者亦罚，非不说于大功也，以为不当名也。
害甚于有大功，故罚。
昔者韩昭侯醉而寝，典冠者见君之寒也，故加衣于君之上，觉寝而说，问左右曰： 谁加衣者？ 
左右对曰： 典冠。 
君因兼罪典衣与典冠。
其罪典衣，以为失其事也；其罪典冠，以为越其职也。
非不恶寒也，以为侵官之害甚于寒。
故明主之畜臣，臣不越官而有功，不得陈言而不当。
越官则死，不当则罪。
守业其官，所言者贞也，则群臣不得朋党相为矣。
人主有二患：任贤，则臣将乘于贤以劫其君；妄举，则事沮不胜。
故人主好贤，则群臣饰行以要群欲，则是群臣之情不效；群臣之情不效，则人主无以异其臣矣。
故越王好勇而民多轻死；楚灵王好细腰而国中多饿人；齐桓公妒外而好内，故竖刁自宫以治内；桓公好味，易牙蒸其子首而进之；燕子哙好贤，故子之明不受国。故君见恶，则群臣匿端；君见好，则群臣诬能。人主欲见，则群臣之情态得其资矣。
故子之托于贤以夺其君者也，竖刁、易牙，因君之欲以侵其君者也。
其卒，子哙以乱死，桓公虫流出户而不葬。
此其故何也？
人君以情借臣之患也。
人臣之情非必能爱其君也，为重利之故也。
今人主不掩其情，不匿其端，而使人臣有缘以侵其主，则群臣为子之、田常不难矣。
故曰： 去好去恶，群臣见素。 群臣见素，则大君不蔽矣。
