古之全大体者：望天地，观江海，因山谷，日月所照，四时所行，云布风动；不以智累心，不以私累己；寄治乱于法术，托是非于赏罚，属轻重于权衡；不逆天理，不伤情性；不吹毛而求小疵，不洗垢而察难知；不引绳之外，不推绳之内；不急法之外，不缓法之内；守成理，因自然；祸福生乎道法，而不出乎爱恶；荣辱之责在乎己，而不在乎人。
故至安之世，法如朝露，纯朴不散，心无结怨，口无烦言。
故车马不疲弊于远路，旌旗不乱乎大泽，万民不失命于寇戎，雄骏不创寿于旗幢；豪杰不著名于图书，不录功于盘盂，记年之牒空虚。
故曰：利莫长乎简，福莫久于安。
使匠石以千岁之寿，操钩，视规矩，举绳墨，而正太山；使贲、育带干将而齐万民；虽尽力于巧，极盛于寿，太山不正，民不能齐。
故曰：古之牧天下者，不使匠石极巧以败太山之体，不使贲、育尽威以伤万民之性。
因道全法，君子乐而大奸止。
澹然闲静，因天命，持大体。
故使人无离法之罪，鱼无失水之祸。
如此，故天下少不可。
上不天则下不遍覆，心不地则物不毕载。
太山不立好恶，故能成其高；江海不择小助，故能成其富。
故大人寄形于天地而万物备，历心于山海而国家富。
上无忿怒之毒，下无伏怨之患，上下交顺，以道为舍。
故长利积，大功立，名成于前，德垂于后，治之至也。
