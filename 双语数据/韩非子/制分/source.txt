夫凡国博君尊者，未尝非法重而可以至乎令行禁止于天下者也。
夫国治则民安，事乱则邦危。
法重者得人情，禁轻者失事实。
且夫死力者，民之所有者也，情莫不出其死力以致其所欲；而好恶者，上之所制也，民者好利禄而恶刑罚。上掌好恶以御民力，事实不宜失矣，然而禁轻事失者，刑赏失也。
其治民不秉法为善也，如是，则是无法也。
故治乱之理，宜务分刑赏为急。
治国者莫不有法，然而有存有亡；亡者，其制刑赏不分也。
治国者，其刑赏莫不有分：有持以异为分，不可谓分；至于察君之分，独分也。
是以其民重法而畏禁，愿毋抵罪而不敢胥赏。
故曰：不待刑赏而民从事矣。
是故夫至治之国，善以止奸为务。
是何也？
其法通乎人情，关乎治理也。
然则去微奸之道奈何？
其务令之相规其情者也。则使相窥奈何？
曰：盖里相坐而已。
禁尚有连于己者，理不得相窥，唯恐不得免。
有奸心者不令得忘，窥者多也。如此，则慎己而窥彼，发奸之密。
告过者免罪受赏，失奸者必诛连刑。
如此，则奸类发矣。
奸不容细，私告任坐使然也。
夫治法之至明者，任数不任人。
是以有术之国，不用誉则毋适，境内必治，任数也。
亡国使兵公行乎其地，而弗能圉禁者，任人而无数也。自攻者人也，攻人者数也。
故有术之国，去言而任法。
凡畸功之循约者虽知，过刑之于言者难见也，是以刑赏惑乎贰。
所谓循约难知者，奸功也。
臣过之难见者，失根也。
循理不见虚功，度情诡乎奸根，则二者安得无两失也？
是以虚士立名于内，而谈者为略于外，故愚、怯、勇、慧相连而以虚道属俗而容乎世。
故其法不用，而刑罚不加乎僇人。
如此，则刑赏安得不容其二？
实故有所至，而理失其量，量之失，非法使然也，法定而任慧也。
释法而任慧者，则受事者安得其务？
务不与事相得，则法安得无失，而刑安得无烦？
是以赏罚扰乱，邦道差误，刑赏之不分白也。
