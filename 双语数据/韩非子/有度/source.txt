国无常强，无常弱。
奉法者强，则国强；奉法者弱，则国弱。
荆庄王并国二十六，开地三千里；庄王之氓社稷也，而荆以亡。
齐桓公并国三十，启地三千里；桓公之氓社稷也，而齐以亡。
燕襄王以河为境，以蓟为国，袭涿、方城，残齐，平中山，有燕者重，无燕者轻；襄王之氓社稷也，而燕以亡。
魏安釐王攻燕救赵，取地河东；攻尽陶、魏之地；加兵于齐，私平陆之都；攻韩拔管，胜于淇下；睢阳之事，荆军老而走；蔡、召陵之事，荆军破；兵四布于天下，威行于冠带之国；安釐王死而魏以亡。
故有荆庄、齐桓公，则荆、齐可以霸；有燕襄、魏安釐，则燕、魏可以强。
今皆亡国者，其群臣官吏皆务所以乱而不务所以治也。
其国乱弱矣，又皆释国法而私其外，则是负薪而救火也，乱弱甚矣！
故当今之时，能去私曲就公法者，民安而国治；能去私行行公法者，则兵强而敌弱。
故审得失有法度之制者，加以群臣之上，则主不可欺以诈伪；审得失有权衡之称者，以听远事，则主不可欺以天下之轻重。
今若以誉进能，则臣离上而下比周；若以党举官，则民务交而不求用于法。
故官之失能者其国乱。
以誉为赏，以毁为罚也，则好赏恶罚之人，释公行，行私术，比周以相为也。
忘主外交，以进其与，则其下所以为上者薄也。
此亡之本也。
若是，则群臣废法而行私重，轻公法矣。
数至能人之门，不一至主之廷；百虑私家之便，不一图主之国。
属数虽多，非所尊君也；百官虽具，非所以任国也。
然则主有人主之名，而实托于群臣之家也。
故臣曰：亡国之廷无人焉。廷无人者，非朝廷之衰也；家务相益，不务厚国；大臣务相尊，而不务尊君；小臣奉禄养交，不以官为事。
此其所以然者，由主之不上断于法，而信下为之也。
故明主使法择人，不自举也；使法量功，不自度也。
能者不可弊，败者不可饰，誉者不能进，非者弗能退，则君臣之间明辩而易治，故主仇法则可也。
贤者之为人臣，北面委质，无有二心。
朝廷不敢辞贱，军旅不敢辞难；顺上之为，从主之法，虚心以待令，而无是非也。
故有口不以私言，有目不以私视，而上尽制之。
为人臣者，譬之若手，上以修头，下以修足；清暖寒热，不得不救；镆铘傅体，不敢弗搏慼，无私贤哲之臣，无私事能之士。
故民不越乡而交，无百里之感。
贵贱不相逾，愚智提衡而立，治之至也。
今夫轻爵禄，易去亡，以择其主，臣不谓廉。
诈说逆法，倍主强谏，臣不谓忠。
行惠施利，收下为名，臣不谓仁。
离俗隐居，而以诈非上，臣不谓义。
外使诸候，内耗其国，伺其危险之陂，以恐其主曰； 交非我不亲，怨非我不解 。而主乃信之，以国听之。卑主之名以显其身，毁国之厚以利其家，臣不谓智。
此数物者，险世之说也，而先王之法所简也。
先王之法曰： 臣毋或作威，毋或作利，从王之指；无或作恶，从王之路。 古者世治之民，奉公法，废私术，专意一行，具以待任。 
夫为人主而身察百官，则日不足，力不给。
且上用目，则下饰观；上用耳，则下饰声；上用虑，则下繁辞。
先王以三者为不足，故舍己能而因法数，审赏罚。
先王之所守要，故法省而不侵。
独制四海之内，聪智不得用其诈，险躁不得关其佞，奸邪无所依。
远在千里外，不敢易其辞；势在郎中，不敢蔽善饰非；朝廷群下，直凑单微，不敢相逾越。
故治不足而日有馀，上之任势使然之。
夫人臣之侵其主也，如地形焉，即渐以往，使人主失端，东西易面而不自知。
故先王立司南以端朝夕。
故明主使其群臣不游意于法之外，不为惠于法之内，动无非法。
峻法，所以凌过游外私也；严刑，所以遂令惩下也。
威不贰错，制不共门。
威、制共，则众邪彰矣；法不信，则君行危矣；刑不断，则邪不胜矣。
故曰：巧匠目意中绳，然必先以规矩为度；上智捷举中事，必以先王之法为比。
故绳直而枉木断，准夷而高科削，权衡县而重益轻，斗石设而多益少。
故以法治国，举措而已矣。
法不阿贵，绳不挠曲。
法之所加，智者弗能辞，勇者弗敢争。
刑过不辟大臣，赏善不遗匹夫。
故矫上之失，诘下之邪，治乱决缪，绌羡齐非，一民之轨，莫如法。
厉官威民，退淫殆，止诈伪，莫如刑。
刑重，则不敢以贵易贱；法审，则上尊而不侵。
上尊而不侵，则主强而守要，故先王贵之而传之。
人主释法用私，则上下不别矣。
