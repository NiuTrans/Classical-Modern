天下皆以孝悌忠顺之道为是也，而莫知察孝悌忠顺之道而审行之，是以天下乱。
皆以尧舜之道为是而法之，是以有弑君，有曲于父。
尧、舜、汤、武或反群臣之义，乱后世之教者也。
尧为人君而君其臣，舜为人臣而臣其君，汤、武为人臣而弑其主、刑其尸，而天下誉之，此天下所以至今不治者也。
夫所谓明君者，能畜其臣者也；所谓贤臣者，能明法辟、治官职以戴其君者也。
今尧自以为明而不能以畜舜，舜自以为贤而不能以戴尧；汤、武自以为义而弑其君长，此明君且常与而贤臣且常取也。
故至今为人子者有取其父之家，为人臣者有取其君之国者矣。
父而让子，君而让臣，此非所以定位一教之道也。
臣之所闻曰： 臣事君，子事父，妻事夫。三者顺则天下治，三者逆则天下乱，此天下之常道也。 
明王贤臣而弗易也，则人主虽不肖，臣不敢侵也。
今夫上贤任智无常，逆道也，而天下常以为治。
是故田氏夺吕氏于齐，戴氏夺子氏于宋。
此皆贤且智也，岂愚且不肖乎？
是废常上贤则乱，舍法任智则危。
故曰：上法而不上贤。
记曰： 舜见瞽瞍，其容造焉。
孔子曰：当是时也，危哉，天下岌岌！
有道者，父固不得而子，君固不得而臣也。 
臣曰：孔子本未知教悌忠顺之道也。
然则有道者，进不为臣主，退不为父子耶？
父之所以欲有贤子者，家贫则富之，父苦则乐之；君之所以欲有贤臣者，国乱则治之，主卑则尊之。
今有贤子而不为父，则父之处家也苦；有贤臣而不为君，则君之处位也危。
然则父有贤子，君有贤臣，适足以为害耳，岂得利焉哉？
所谓忠臣，不危其君；孝子，不非其亲。
今舜以贤取君之国，而汤、武以义放弑其君，此皆以贤而危主者也，而天下贤之。
古之烈士，进不臣君，退不为家，是进则非其君，退则非其亲者也。
且夫进不臣君，退不为家，乱世绝嗣之道也。
是故贤尧、舜、汤、武而是烈士，天下之乱术也。
瞽瞍为舜父而舜放之，象为舜弟而杀之。
放父杀弟，不可谓仁；妻帝二女而取天下，不可谓义。仁义无有，不可谓明。
《诗》云： 普天之下，莫非王土；率土之滨，莫非王臣。 
信若《诗》之言也，是舜出则臣其君，入则臣其父，妾其母，妻其主女也。故烈士内不为家，乱世绝嗣；而外矫于君，朽骨烂肉，施于土地，流于川谷，不避蹈水火。
使天下从而效之，是天下遍死而愿夭也。
此皆释世而不治是也。
世之所为烈士者，虽众独行，取异于人，为恬淡之学而理恍惚之言。
臣以为恬淡，无用之教也；恍惚，无法之言也。
言出于无法，数出于无用者，天下谓之察。
臣以为人生必事君养亲，事君养亲不可以恬淡；之人必以言论忠信法术，言论忠信法术不可以恍惚。
恍惚之言，恬淡之学，天下之惑术也。
孝子之事父也，非竞取父之家也；忠臣之事君也，非竞取君之国也。
夫为人子而常誉他人之亲曰： 某子之亲，夜寝早起，强力生财以养子孙臣妾。 
是诽谤其亲者也。
为人臣常誉先王之德厚而愿之，诽谤其君者也。
非其亲者知谓不孝，而非其君者天下此贤之，此所以乱也。
故人臣毋称尧舜之贤，毋誉汤、武之伐，毋言烈士之高，尽力守法，专心于事主者为忠臣。
古者黔首悗密春惷愚，故可以虚名取也。
今民儇诇智慧，欲自用，不听上。
上必且劝之以赏，然后可进；又且畏之以罚，然后不敢退。
而世皆曰： 许由让天下，赏不足以劝；盗跖犯刑赴难，罚不足以禁。 
臣曰：未有天下而无以天下为者，许由是也；已有天下而无以天下为者，尧、舜是也。
毁廉求财，犯刑趋利，忘身之死者，盗跖是也。
此二者，殆物也。
治国用民之道也，不以此二者为量。
治也者，治常者也；道也者，道常者也。殆物妙言，治之害也。
天下太平之士，不可以赏劝也；天下太下之士，不可以刑禁也。
然为太上士不设赏，为太下士不设刑，则治国用民之道失矣。
故世人多不言国法而言从横。
诸侯言从者曰： 从成必霸 ；而言横者曰： 横成必王 。
山东之言从横未尝一日而止也，然而功名不成，霸王不立者，虚言非所以成治也。
王者独行谓之王，是以三王不务离合而正，五霸不待从横而察，治内以裁外而已矣。
