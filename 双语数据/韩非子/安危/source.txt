安术有七，危道有六。
安术：一曰，赏罚随是非；二曰，祸福随善恶；三曰，死生随法度；四曰，有贤不肖而无爱恶；五曰，有愚智而无非誉；六曰，有尺寸而无意度；七曰，有信而无诈。
危道：一曰，断削于绳之内；二曰，断割于法之外；三曰，利人之所害；四曰，乐人之所祸；五曰，危人于所安；六曰，所爱不亲，所恶不疏。
如此，则人失其所以乐生，而忘其所以重死。
人不乐生，则人主不尊：不重死，则令不行也。
使天下皆极智能于仪表，尽力于权衡，以动则胜，以静则安。
治世使人乐生于为是，爱身于为非，小人少而君子多。
故社稷常立，国家久安。
奔车之上无仲尼，覆舟之下无伯夷。
故号令者，国之舟车也。安则智廉生，危则争鄙起。
故安国之法，若饥而食，寒而衣，不令而自然也。
先王寄理于竹帛其道顺，故后世服。
今使人饥寒去衣食，虽贲、育不能行；废自然，虽顺道而不立。
强勇之所不能行，则上不能安。
上以无厌责已尽。则下对 无有 ；无有，则轻法。
法所以为国也，而轻之，则功不立，名不成。
闻古扁鹊之治其病也，以刀刺骨；圣人之救危国也，以忠拂耳。
刺骨，故小痛在体而长利在身；拂耳，故小逆在心而久福在国。
故甚病之人利在忍痛，猛毅之君以福拂耳。
忍痛，故扁鹊尽巧；拂耳，则子胥不失。寿安之术也。
病而不忍痛，则失扁鹊之巧；危而不拂耳，则失圣人之意。
如此，长利不远垂，功名不久立。
人主不自刻以尧而责人臣以子胥，是幸殷人之尽如比干；尽如比干，则上不失，下不亡。
不权其力而有田成，而幸其身尽如比干，故国不得一安。
废尧、舜而立桀、纣，则人不得乐所长而忧所短。
失所长，则国家无功；守所短，则民不乐生。
以无功御不乐生，不可行于齐民。
如此，则上无以使下，下无以事上。
安危在是非，不在于强弱。
存亡在虚实，不在于众寡。
故齐万乘也，而名实不称，上空虚于国，内不充满于名实，故臣得夺主。
桀，天子也，而无是非；赏于无功，使谗谀以诈伪为贵；诛于无罪，使伛以天性剖背。
以诈伪为是，天性为非，小得胜大。
明主坚内，故不外失。
失之近而不亡于远者无有。
故周之夺殷也，拾遗于庭，使殷不遗于朝，则周不敢望秋毫于境。而况敢易位乎？
明主之道忠法，其法忠心，故临之而法，去之而思。
尧无胶漆之约于当世而道行，舜无置锥之地于后世而德结。
能立道于往古而重德于万世者之谓明主。
