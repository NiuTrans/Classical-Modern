道者，万物之始，是非之纪也。
是以明君守始以知万物之源，治纪以知善败之端。
故虚静以待，令名自命也，令事自定也。
虚则知实之情，静则知动者正。
有言者自为名，有事者自为形，形名参同，君乃无事焉，归之其情。
故曰：君无见其所欲，君见其所欲，臣自将雕琢；君无见其意，君见其意，臣将自表异。
故曰：去好去恶，臣乃见素；去旧去智，臣乃自备。
故有智而不以虑，使万物知其处；有贤而不以行，观臣下之所因；有勇而不以怒，使群臣尽其武。
是故去智而有明，去贤而有功，去勇而有强。
君臣守职，百官有常，因能而使之，是谓习常。
故曰：寂乎其无位而处，漻乎莫得其所。
明君无为于上，群臣竦惧乎下。
明君之道，使智者尽其虑，而君因以断事，故君不穷于智；贤者勑其材，君因而任之，故君不穷于能；有功则君有其贤，有过则臣任其罪，故君不穷于名。
是故不贤而为贤者师，不智而为智者正。
臣有其劳，君有其成功，此之谓贤主之经也。
道在不可见，用在不可知；虚静无事，以暗见疵。
见而不见，闻而不闻，知而不知。
知其言以往，勿变勿更，以参合阅焉。官有一人，勿令通言，则万物皆尽。
函掩其迹，匿有端，下不能原；去其智，绝其能，下不能意。
保吾所以往而稽同之，谨执其柄而固握之。
绝其望，破其意，毋使人欲之，不谨其闭，不固其门，虎乃将存。
不慎其事，不掩其情，贼乃将生。
弑其主，代其所，人莫不与，故谓之虎。
处其主之侧为奸臣，闻其主之忒，故谓之贼。
散其党，收其余，闭其门，夺其辅，国乃无虎。
大不可量，深不可测，同合刑名，审验法式，擅为者诛，国乃无贼。
是故人主有五壅：臣闭其主曰壅，臣制财利曰壅，臣擅行令曰壅，臣得行义曰壅，臣得树人曰壅。
臣闭其主，则主失位；臣制财利，则主失德；臣擅行令，则主失制；臣得行义，则主失明；臣得树人，则主失党。
此人主之所以独擅也，非人臣之所以得操也。人主之道，静退以为宝。
不自操事而知拙与巧，不自计虑而知福与咎。
是以不言而善应，不约而善增。
言已应，则执其契；事已增，则操其符。
符契之所合，赏罚之所生也。
故群臣陈其言，君以其主授其事，事以责其功。
功当其事，事当其言，则赏；功不当其事，事不当其言，则诛。
明君之道，臣不得陈言而不当。
是故明君之行赏也，暖乎如时雨，百姓利其泽；其行罚也，畏乎如雷霆，神圣不能解也。
故明君无偷赏，无赦罚。
赏偷，则功臣墯其业；赦罚，则奸臣易为非。
是故诚有功，则虽疏贱必赏；诚有过，则虽近爱必诛。
疏贱必赏，近爱必诛，则疏贱者不怠，而近爱者不骄也。
