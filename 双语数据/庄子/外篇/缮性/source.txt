缮性于俗学，以求复其初；滑欲于俗思，以求致其明；谓之蔽蒙之民。
古之治道者，以恬养知。知生而无以知为也，谓之以知养恬。
知与恬交相养，而和理出其性。
夫德，和也；道，理也。
德无不容，仁也；道无不理，义也；义明而物亲，忠也；中纯实而反乎情，乐也；信行容体而顺乎文，礼也。
礼乐偏行，则天下乱矣。
彼正而蒙己德，德则不冒。冒则物必失其性也。
古之人，在混芒之中，与一世而得淡漠焉。
当是时也，阴阳和静，鬼神不扰，四时得节，万物不伤，群生不夭，人虽有知，无所用之，此之谓至一。
当是时也，莫之为而常自然。
逮德下衰，及燧人、伏羲始为天下，是故顺而不一。
德又下衰，及神农、黄帝始为天下，是故安而不顺。
德又下衰，及唐、虞始为天下，兴治化之流，浇淳散朴，离道以善，险德以行，然后去性而从于心。
心与心识知，而不足以定天下，然后附之以文，益之以博。
文灭质，博溺心，然后民始惑乱，无以反其性情而复其初。
由是观之，世丧道矣，道丧世矣，世与道交相丧也。
道之人何由兴乎世，世亦何由兴乎道哉！
道无以兴乎世，世无以兴乎道，虽圣人不在山林之中，其德隐矣。隐故不自隐。
古之所谓隐士者，非伏其身而弗见也，非闭其言而不出也，非藏其知而不发也，时命大谬也。
当时命而大行乎天下，则反一无迹；不当时命而大穷乎天下，则深根宁极而待：此存身之道也。
古之存身者，不以辩饰知，不以知穷天下，不以知穷德，危然处其所而反其性已，又何为哉！
道固不小行，德固不小识。
小识伤德，小行伤道。
故曰：正己而已矣。
乐全之谓得志。
古之所谓得志者，非轩冕之谓也，谓其无以益其乐而已矣。
今之所谓得志者，轩冕之谓也。
轩冕在身，非性命也，物之傥来，寄者也。
寄之，其来不可圉，其去不可止。
故不为轩冕肆志，不为穷约趋俗，其乐彼与此同，故无忧而已矣！
今寄去则不乐。由是观之，虽乐，未尝不荒也。
故曰：丧己于物，失性于俗者，谓之倒置之民。
