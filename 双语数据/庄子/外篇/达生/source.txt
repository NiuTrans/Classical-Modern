达生之情者，不务生之所无以为；达命之情者，不务知之所无奈何。
养形必先之以物，物有余而形不养者有之矣。有生必先无离形，形不离而生亡者有之矣。
生之来不能却，其去不能止。
悲夫！
世之人以为养形足以存生，而养形果不足以存生，则世奚足为哉！
虽不足为而不可不为者，其为不免矣！
夫欲免为形者，莫如弃世。弃世则无累，无累则正平，正平则与彼更生，更生则几矣！
事奚足遗弃而生奚足遗？
弃事则形不劳，遗生则精不亏。
夫形全精复，与天为一。
天地者，万物之父母也。合则成体，散则成始。
形精不亏，是谓能移。
精而又精，反以相天。
子列子问关尹曰： 至人潜行不窒，蹈火不热，行乎万物之上而不栗。
请问何以至于此？ 
关尹曰： 是纯气之守也，非知巧果敢之列。
居，予语女。
凡有貌象声色者，皆物也，物与物何以相远！
夫奚足以至乎先！
是色而已。
则物之造乎不形，而止乎无所化。夫得是而穷之者，物焉得而止焉！
彼将处乎不淫之度，而藏乎无端之纪，游乎万物之所终始。壹其性，养其气，合其德，以通乎物之所造。
夫若是者，其天守全，其神无隙，物奚自入焉！夫醉者之坠车，虽疾不死。
骨节与人同而犯害与人异，其神全也。乘亦不知也，坠亦不知也，死生惊惧不入乎其胸中，是故遻物而不慴。
彼得全于酒而犹若是，而况得全于天乎？
圣人藏于天，故莫之能伤也。
复仇者，不折镆干；虽有忮心者，不怨飘瓦，是以天下平均。
故无攻战之乱，无杀戮之刑者，由此道也。不开人之天，而开天之天。
开天者德生，开人者贼生。
不厌其天，不忽于人，民几乎以其真。 
仲尼适楚，出于林中，见佝偻者承蜩，犹掇之也。
仲尼曰： 子巧乎，有道邪？ 
曰： 我有道也。
五六月累丸二而不坠，则失者锱铢；累三而不坠，则失者十一；累五而不坠，犹掇之也。
吾处身也，若蹶株拘；吾执臂也，若槁木之枝。虽天地之大，万物之多，而唯蜩翼之知。吾不反不侧，不以万物易蜩之翼，何为而不得！ 
孔子顾谓弟子曰： 用志不分，乃凝于神。
其佝偻丈人之谓乎！ 
颜渊问仲尼曰： 吾尝济乎觞深之渊，津人操舟若神。
吾问焉曰： 操舟可学邪？ 
曰： 可。善游者数能。
若乃夫没人，则未尝见舟而便操之也。 
吾问焉而不吾告，敢问何谓也？ 
仲尼曰： 善游者数能，忘水也；若乃夫没人之未尝见舟而便操之也，彼视渊若陵，视舟若履，犹其车却也。
覆却万方陈乎前而不得入其舍，恶往而不暇！
以瓦注者巧，以钩注者惮，以黄金注者殙。
其巧一也，而有所矜，则重外也。
凡外重者内拙。 
田开之见周威公，威公曰： 吾闻祝肾学生，吾子与祝肾游，亦何闻焉？ 
田开之曰： 开之操拔篲以侍门庭，亦何闻于夫子！ 
威公曰： 田子无让，寡人愿闻之。 
开之曰： 闻之夫子曰： 善养生者，若牧羊然，视其后者而鞭之。  
威公曰： 何谓也？ 
田开之曰： 鲁有单豹者，岩居而水饮，不与民共利，行年七十而犹有婴儿之色，不幸遇饿虎，饿虎杀而食之。
有张毅者，高门县薄，无不走也，行年四十而有内热之病以死。
豹养其内而虎食其外，毅养其外而病攻其内。此二子者，皆不鞭其后者也。 
仲尼曰： 无入而藏，无出而阳，柴立其中央。
三者若得，其名必极。
夫畏涂者，十杀一人，则父子兄弟相戒也，必盛卒徒而后敢出焉，不亦知乎！
人之所取畏者，衽席之上，饮食之间，而不知为之戒者，过也！ 
祝宗人玄端以临牢柙说彘，曰： 汝奚恶死！
吾将三月㹖汝，十日戒，三日齐，藉白茅，加汝肩尻乎雕俎之上，则汝为之乎？ 
为彘谋曰： 不如食以糠糟而错之牢柙之中。 自为谋，则苟生有轩冕之尊，死得于腞楯之上、聚偻之中则为之。
为彘谋则去之，自为谋则取之，所异彘者何也！
桓公田于泽，管仲御，见鬼焉。
公抚管仲之手曰： 仲父何见？ 
对曰： 臣无所见。 
公反，诶诒为病，数日不出。
齐士有皇子告敖者，曰： 公则自伤，鬼恶能伤公！
夫忿滀之气，散而不反，则为不足；上而不下，则使人善怒；下而不上，则使人善忘；不上不下，中身当心，则为病。 
桓公曰： 然则有鬼乎？ 
曰： 有。
沈有履。灶有髻。
户内之烦壤，雷霆处之；东北方之下者倍阿，鲑蠪跃之；西北方之下者，则泆阳处之。
水有罔象，丘有峷，山有夔，野有彷徨，泽有委蛇。 
公曰： 请问委蛇之伏状何如？ 
皇子曰： 委蛇，其大如毂，其长如辕，紫衣而朱冠。
其为物也恶，闻雷车之声则捧其首而立。
见之者殆乎霸。 
桓公辴然而笑曰： 此寡人之所见者也。 
于是正衣冠与之坐，不终日而不知病之去也。
纪渻子为王养斗鸡。
十日而问： 鸡已乎？ 
曰： 未也，方虚骄而恃气。 
十日又问，曰： 未也，犹应向景。 
十日又问，曰： 未也，犹疾视而盛气。 
十日又问，曰： 几矣，鸡虽有鸣者，已无变矣，望之似木鸡矣，其德全矣。异鸡无敢应者，反走矣。 
孔子观于吕梁，县水三十仞，流沫四十里，鼋鼍鱼鳖之所不能游也。
见一丈夫游之，以为有苦而欲死也。使弟子并流而拯之。
数百步而出，被发行歌而游于塘下。
孔子从而问焉，曰： 吾以子为鬼，察子则人也。
请问：蹈水有道乎？ 
曰： 亡，吾无道。吾始乎故，长乎性，成乎命。
与齐俱入，与汩偕出，从水之道而不为私焉。
此吾所以蹈之也。 
孔子曰： 何谓始乎故，长乎性，成乎命？ 
曰： 吾生于陵而安于陵，故也；长于水而安于水，性也；不知吾所以然而然，命也。 
梓庆削木为鐻，日成，见者惊犹鬼神。
鲁侯见而问焉，曰： 子何术以为焉？ 
对曰： 臣，工人，何术之有！
虽然，有一焉：臣将为鐻，未尝敢以耗气也，必齐以静心。
齐三日，而不敢怀庆赏爵禄；齐五日，不敢怀非誉巧拙；齐七日，辄然忘吾有四枝形体也。
当是时也，无公朝。其巧专而外骨消，然后入山林，观天性形躯，至矣，然后成鐻，然后加手焉，不然则已。
则以天合天，器之所以疑神者，其是与！ 
东野稷以御见庄公，进退中绳，左右旋中规。
庄公以为文弗过也。使之钩百而反。
颜阖遇之，入见曰： 稷之马将败。 
公密而不应。
少焉，果败而反。
公曰： 子何以知之？ 
曰： 其马力竭矣而犹求焉，故曰败。 
工倕旋而盖规矩，指与物化而不以心稽，故其灵台一而不桎。
忘足，履之适也；忘要，带之适也；知忘是非，心之适也；不内变，不外从，事会之适也；始乎适而未尝不适者，忘适之适也。
有孙休者，踵门而诧子扁庆子曰： 休居乡不见谓不修，临难不见谓不勇。然而田原不遇岁，事君不遇世，宾于乡里，逐于州部，则胡罪乎天哉？
休恶遇此命也？ 
扁子曰： 子独不闻夫至人之自行邪？
忘其肝胆，遗其耳目，芒然彷徨乎尘垢之外，逍遥乎无事之业，是谓为而不恃，长而不宰。
今汝饰知以惊愚，修身以明汙，昭昭乎若揭日月而行也。
汝得全而形躯，具而九窍，无中道夭于聋盲跛蹇而比于人数亦幸矣，又何暇乎天之怨哉！
子往矣！ 孙子出，扁子入。
坐有间，仰天而叹。弟子问曰： 先生何为叹乎？ 
扁子曰∶ 向者休来，吾告之以至人之德，吾恐其惊而遂至于惑也。 弟子曰： 不然。
孙子之所言是邪，先生之所言非邪，非固不能惑是；孙子所言非邪，先生所言是邪，彼固惑而来矣，又奚罪焉！ 扁子曰： 不然。
昔者有鸟止于鲁郊，鲁君说之，为具太牢以飨之，奏九韶以乐之。鸟乃始忧悲眩视，不敢饮食。
此之谓以己养养鸟也。
若夫以鸟养养鸟者，宜栖之深林，浮之江湖，食之以委蛇，则安平陆而已矣。
今休，款启寡闻之民也，吾告以至人之德，譬之若载鼷以车马，乐鴳以钟鼓也，彼又恶能无惊乎哉！ 
