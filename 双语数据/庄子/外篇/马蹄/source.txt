马，蹄可以践霜雪，毛可以御风寒。齕草饮水，翘足而陆，此马之真性也。
虽有义台路寝，无所用之。
及至伯乐，曰： 我善治马。 
烧之，剔之，刻之，雒之。连之以羁絷，编之以皂栈，马之死者十二三矣！
饥之渴之，驰之骤之，整之齐之，前有橛饰之患，而后有鞭策之威，而马之死者已过半矣！
陶者曰： 我善治埴。 圆者中规，方者中矩。
匠人曰： 我善治木。 曲者中钩，直者应绳。
夫埴木之性，岂欲中规矩钩绳哉！
然且世世称之曰： 伯乐善治马，而陶匠善治埴木。 此亦治天下者之过也。
吾意善治天下者不然。
彼民有常性，织而衣，耕而食，是谓同德。
一而不党，命曰天放。
故至德之世，其行填填，其视颠颠。
当是时也，山无蹊隧，泽无舟梁；万物群生，连属其乡；禽兽成群，草木遂长。
是故禽兽可系羁而游，鸟鹊之巢可攀援而窥。
夫至德之世，同与禽兽居，族与万物并。恶乎知君子小人哉！
同乎无知，其德不离；同乎无欲，是谓素朴。
素朴而民性得矣。及至圣人，蹩躠为仁，踶跂为义，而天下始疑矣。
澶漫为乐，摘僻为礼，而天下始分矣。
故纯朴不残，孰为牺尊！
白玉不毁，孰为珪璋！
道德不废，安取仁义！
性情不离，安用礼乐！
五色不乱，孰为文采！
五声不乱，孰应六律！
夫残朴以为器，工匠之罪也；毁道德以为仁义，圣人之过也。
夫马陆居则食草饮水，喜则交颈相靡，怒则分背相踢。马知已此矣！
夫加之以衡扼，齐之以月题，而马知介倪闉扼鸷曼诡衔窃辔。
故马之知而能至盗者，伯乐之罪也。
夫赫胥氏之时，民居不知所为，行不知所之，含哺而熙，鼓腹而游。民能已此矣！
及至圣人，屈折礼乐以匡天下之形，县跂仁义以慰天下之心，而民乃始踶跂好知，争归于利，不可止也。
此亦圣人之过也。
