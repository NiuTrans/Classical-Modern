◎太祖太祖应乾兴运昭德定功仁明庄孝大圣武元皇帝，讳旻，本讳阿骨打，世祖第二子也。
母曰翼简皇后拏懒氏。
辽道宗时有五色云气屡出东方，大若二千斛囷仓之状，司天孔致和窃谓人曰： 其下当生异人，建非常之事。
天以象告，非人力所能为也。 
咸雍四年戊申七月一日，太祖生。
幼时与群儿戏，力兼数辈，举止端重，世祖尤爱之。
世祖与腊碚、麻产战于野鹊水，世祖被四创，疾困，坐太祖于膝，循其发而抚之，曰： 此儿长大，吾复何忧？ 
十岁，好弓矢。甫成童，即善射。
一日，辽使坐府中，顾见太祖手持弓矢，使射群乌，连三发皆中。
辽使矍然曰： 奇男子也！ 
太祖尝宴纥石烈部活离罕家，散步门外，南望高阜，使众射之，皆不能至。
太祖一发过之，度所至逾三百二十步。宗室谩都诃最善射远，其不及者犹百步也。
天德三年，立射碑以识焉。
世祖伐卜灰，太祖因辞不失请从行，世祖不许而心异之。
乌春既死，窝谋罕请和。
既请和，复来攻，遂围其城。
太祖年二十三，被短甲，免胄，不介马，行围号令诸军。
城中望而识之。壮士太峪乘骏马持枪出城，驰刺太祖。
太祖不及备，舅氏活腊胡驰出其间，击太峪，枪折，刺中其马，太峪仅得免。
尝与沙忽带出营杀略，不令世祖知之。
且还，敌以重兵追之。
独行隘巷中，失道，追者益急。
值高岸与人等，马一跃而过，追者乃还。
世祖寝疾，太祖以事如辽统军司。
将行，世祖戒之曰： 汝速了此事，五月未半而归，则我犹及见汝也。 
太祖往见曷鲁骚古统军，既毕事，前世祖没一日还至家。
世祖见太祖来，所请事皆如志，喜甚，执太祖手，抱其颈而抚之，谓穆宗曰： 乌雅束柔善，惟此子足了契丹事。 
穆宗亦雅重太祖，出入必俱。
太祖远出而归，穆宗必亲迓之。
世祖已擒腊醅，麻产尚据直屋铠水。
肃宗使太祖先取麻产家属，康宗至直屋铠水围之。
太祖会军，亲获麻产，献馘于辽。
辽命太祖为详稳，仍命穆宗、辞不失、欢都皆为详稳久之。
以偏师伐泥厖古部跋黑、播立开等，乃以达涂阿为乡导，沿帅水夜行袭之，卤其妻子。
初，温都部跋忒杀唐括部跋葛，穆宗命太祖伐之。
太祖入辞，谓穆宗曰： 昨夕见赤祥，此行必克敌。 
遂行。
是岁大雪，寒甚。
与乌古论部兵沿土温水过末邻乡，追及跋忒于阿斯温山北泺之间，杀之。
军还，穆宗亲迓太祖于霭建村。
撒改以都统伐留可，谩都诃合石土门伐敌库德。
撒改与将佐议，或欲先平边地部落城堡，或欲径攻留可城，议不能决，愿得太祖至军中。
穆宗使太祖往，曰： 事必有可疑。
军之未发者止有甲士七十，尽以畀汝。 
谩都诃在米里迷石罕城下，石土门未到，土人欲执谩都诃以与敌，使来告急，遇太祖于斜堆甸。
太祖曰： 国兵尽在此矣。
使敌先得志于谩都诃，后虽种诛之，何益也。 
乃分甲士四十与之。
太祖以三十人指撒改军。
道遇人曰： 敌已据盆搦岭南路矣。 
众欲由沙偏岭往，太祖曰： 汝等畏敌耶？ 
既度盆搦岭，不见敌，已而闻敌乃守沙偏岭以拒我。
及至撒改军，夜急攻之，迟明破其众。
是时，留可、坞塔皆在辽。
既破留可，还攻坞塔城，城中人以城降。
初，太祖过盆搦岭，经坞塔城下，从骑有后者，坞塔城人攻而夺之釜。
太祖驻马呼谓之曰： 毋取我炊食器。 
其人谩言曰： 公能来此，何忧不得食。 
太祖以鞭指之曰： 吾破留可，即于汝乎取之。 
至是，其人持釜而前曰： 奴辈谁敢毁祥稳之器也。 
遣蒲家奴招诈都，诈都乃降，释之。
穆宗将伐萧海里，募兵得千余人。
女直兵未尝满千，至是，太祖勇气自倍，曰： 有此甲兵，何事不可图也！ 
海里来战，与辽兵合，因止辽人，自为战。
勃海留守以甲赠太祖，太祖亦不受。
穆宗问何为不受？曰： 被彼甲而战，战胜则是因彼成功也。 
穆宗末年，令诸部不得擅置信牌驰驿讯事，号令自此始一，皆自太祖启之。
康宗七年，岁不登，民多流莩，强者转而为盗。
欢都等欲重其法，为盗者皆杀之。
太祖曰： 以财杀人，不可！
财者，人所致也。 
遂减盗贼征偿法为征三倍。
民间多逋负，卖妻子不能偿，康宗与官属会议，太祖在外庭以帛系杖端，麾其众，令曰： 今贫者不能自活，卖妻子以偿债。
骨肉之爱，人心所同。
自今三年勿征，过三年徐图之。 
众皆听令，闻者感泣，自是远近归心焉。
岁癸巳十月，康宗梦逐狼，屡发不能中，太祖前射中之。
旦日，以所梦问僚佐，众曰： 吉。
兄不能得而弟得之之兆也。 
是月，康宗即世，太祖袭位为都勃极烈。
辽使阿息保来，曰： 何以不告丧？ 
太祖曰： 有丧不能吊，而乃以为罪乎？ 
他日，阿息保复来，径骑至康宗殡所，阅赗马，欲取之。
太祖怒，将杀之，宗雄谏而止。
既而辽命久不至。
辽主好畋猎、淫酗，怠于政事，四方奏事，往往不见省。
纥石烈阿疏既奔辽，穆宗取其城及其部众，不能归。
遂与族弟银术可、辞里罕阴结南江居人浑都仆速，欲与俱亡入高丽。
事觉，太祖使夹古撒喝捕之，而银术可、辞里罕先为辽戍所获，浑都仆速已亡去，撒喝取其妻子而还。
二年甲午六月，太祖至江西，辽使使来致袭节度之命。
初，辽每岁遣使市名鹰海东青于海上，道出境内，使者贪纵，征索无艺，公私厌苦之。
康宗尝以不遣阿疏为言，稍拒其使者。
太祖嗣节度，亦遣蒲家奴往索阿疏，故常以此二者为言，终至于灭辽然后已。
至是，复遣宗室习古乃、完颜银术可往索阿疏。
习古乃等还，具言辽主骄肆废弛之状。
于是召官僚耆旧，以伐辽告之，使备冲要，建城堡，修戎器，以听后命。
辽统军司闻之，使节度使捏哥来问状，曰： 汝等有异志乎？
修战具，伤守备，将以谁御？ 
太祖答之曰： 设险自守，又何问哉！ 
辽复遣阿息保来诘之。
太祖谓之曰： 我小国也，事大国不敢废礼。
大国德泽不施，而逋逃是主，以此字小，能无望乎？
若以阿疏与我，请事朝贡。
苟不获已，岂能束手受制也。 
阿息保还，辽人始为备，命统军萧挞不野调诸军于宁江州。
太祖闻之，使仆聒剌复索阿疏，实观其形势。
仆聒剌还言： 辽兵多，不知其数。 
太祖曰： 彼初调兵，岂能遽集如此。 
复遣胡沙保往，还言： 惟四院统军司与宁江州军及渤海八百人耳。 
太祖曰： 果如吾言。 
谓诸将佐曰： 辽人知我将举兵，集诸路军备我，我必先发制之，无为人制。 
众皆曰： 善。 
乃入见宣靖皇后，告以伐辽事。
后曰： 汝嗣父兄立邦家，见可则行。
吾老矣，无贻我忧，汝必不至是也。 
太祖感泣，奉觞为寿。
即奉后率诸将出门，举觞东向，以辽人荒肆，不归阿疏，并己用兵之意，祷于皇天后土。
酹毕，后命太祖正坐，与僚属会酒，号令诸部。
使婆卢火征移懒路迪古乃兵，斡鲁古、阿鲁抚谕斡忽、急赛两路系辽籍女直，实不迭往完睹路执辽障鹰官达鲁古部副使辞列、宁江州渤海大家奴。
于是达鲁古部实里馆来告曰： 闻举兵伐辽，我部谁从？ 
太祖曰： 吾兵虽少，旧国也，与汝邻境，固当从我。
若畏辽人，自往就之。 
九月，太祖进军宁江州，次寥晦城。
婆卢火征兵后期，杖之，复遣督军。
诸路兵皆会于来流水，得二千五百人。
致辽之罪，申告于天地曰： 世事辽国，恪修职贡，定乌春、窝谋罕之乱，破萧海里之众，有功不省，而侵侮是加。
罪人阿疏，屡请不遣。
今将问罪于辽，天地其鉴佑之。 
遂命诸将传挺而誓曰： 汝等同心尽力，有功者，奴婢部曲为良，庶人官之，先有官者叙进，轻重视功。
苟违誓言，身死梃下，家属无赦。 
师次唐括带斡甲之地，诸军禳射，介而立，有光如烈火，起于人足及戈矛之上，人以为兵祥。
明日，次紥只水，光见如初。
将至辽界，先使宗幹督士卒夷堑。
既度遇渤海军攻我左翼七谋克，众少却，敌兵直犯中军。
斜也出战，哲垤先驱。
太祖曰： 战不可易也。 
遣宗干止之。
宗干驰出斜也前，控止哲垤马，斜也遂与俱还。
敌人从之，耶律谢十坠马，辽人前救。太祖射救者毙。并射谢十中之。
有骑突前，又射之，彻紥洞胸。
谢十拔箭走，追射之，中其背，饮矢之半，偾而死，获所乘马。
宗干与数骑陷辽军中，太祖救之，免胄战。
或自傍射之，矢拂于颡。
太祖顾见射者，一矢而毙。
谓将士曰： 尽敌而止。 
众从之，勇气自倍。
敌大奔，相蹂践死者十七八。
撒改在别路，不及会战，使人以战胜告之，而以谢十马赐之。
撒改使其子宗翰、完颜希尹来贺，且称帝，因劝进。
太祖曰： 一战而胜，遂称大号，何示人浅也。 
进军宁江州，诸军填堑攻城。
宁江人自东门出，温迪痕、阿徒罕邀击，尽殪之。
十月朔，克其城，获防御使大药师奴，阴纵之，使招谕辽人。
铁骊部来送款。
次来流城，以俘获赐将士。
召渤海梁福、斡答剌使之伪亡去，招谕其乡人曰： 女直、渤海本同一家，我兴师伐罪，不滥及无辜也。 
使完颜娄室招谕系辽籍女直。
师还，谒宣靖皇后，以所获颁宗室耆老，以实里馆赀产给将士。
初命诸路以三百户为谋克，十谋克为猛安。
酬斡等抚定谗谋水女直。
鳖古酋长胡苏鲁以城降。
十一月，辽都统萧糺里、副都统挞不野将步骑十万会于鸭子河北。
太祖自将击之。
未至鸭子河，既夜，太祖方就枕，若有扶其首者三，寤而起，曰： 神明警我也！ 
即鸣鼓举燧而行。
黎明及河，辽兵方坏凌道，选壮士十辈击走之。
大军继进，遂登岸。
甲士三千七百，至者才三之一。
俄与敌遇于出河店，会大风起，尘埃蔽天，乘风势击之，辽兵溃。
逐至斡论泺，杀获首虏及车马甲兵珍玩不可胜计，遍赐官属将士，燕犒弥日。
辽人尝言女直兵若满万则不可敌，至是始满万云。
斡鲁古败辽兵，斩其节度使挞不野。
仆虺等攻宾州，拔之。
兀惹雏鹘室来降。
辽将赤狗儿战于宾州，仆虺、浑黜败之。
铁骊王回离保以所部降。
吾睹补、蒲察复败赤狗儿、萧乙薛军于祥州东。斡忽、急塞两路降。
斡鲁古败辽军于咸州西，斩统军实娄于阵。完颜娄室克咸州。
是月，吴乞买、撒改、辞不失率宫属诸将劝进，愿以新岁元日恭上尊号，太祖不许。
阿离合懑、蒲家奴、宗翰等进曰： 今大功已建，若不称号，无以系天下心。 
太祖曰： 吾将思之。 
收国元年正月壬申朔，群臣奉上尊号。
是日，即皇帝位。
上曰： 辽以宾铁为号，取其坚也。
宾铁虽坚，终亦变坏，惟金不变不坏。
金之色白，完颜部色尚白。 
于是国号大金，改元收国。
丙子，上自将攻黄龙府，进临益州。州人走保黄龙，取其余民以归。
辽遣都统耶律讹里朵、左副统萧乙薛、右副统耶律张奴、都监萧谢佛留，骑二十万、步卒七万戍边。
留娄室、银术可守黄龙，上率兵趋达鲁古城，次宁江州西。
辽使僧家奴来议和，国书斥上名，且使为属国。
庚子，进师，有火光正圆，自空而坠。
上曰： 此祥征，殆天助也！ 
酹白水而拜，将士莫不喜跃，进逼达鲁古城。
上登高望辽兵若连云灌木状，顾谓左右曰： 辽兵心贰而情怯。虽多不足畏！ 
遂趋高阜为阵。
宗雄以右翼先驰辽左军，左军却。
左翼出其阵后，辽右军皆力战。
娄室、银术可冲其中坚。凡九陷阵，皆力战而出。
宗翰请以中军助之。上使宗干往为疑兵。
宗雄已得利，击辽右军，辽兵遂败。
乘胜追蹑，至其营，会日已暮，围之。
黎明，辽军溃围出，逐北至阿娄冈。
辽步卒尽殪，得其耕具数千以给诸军。
是役也，辽人本欲屯田，且战且守，故并其耕具获之。二月，师还。
三月辛未朔，猎于寥晦城。
四月，辽耶律张奴以国书来。
上以书辞慢侮，留其五人，独遣张奴回报，书亦如之。
五月庚午朔，避暑于近郊。
甲戌，拜天射柳。
故事，五月五日、七月十五日、九月九日拜天射柳，岁以为常。
六月己亥朔，辽耶律张奴复以国书来，犹斥上名。
七月戊辰，以弟吴乞买为谙班勃极烈，国相撒改为国论勃极烈。辞不失为阿买勃极烈，弟斜也为国论昊勃极烈，甲戌，辽使辞剌以书来，留之不遣。
九百奚营来降。
八月戊戌，上亲征黄龙府。
次混同江，无舟，上使一人道前，乘赭白马径涉，曰： 视吾鞭所指而行。 
诸军随之，水及马腹。
后使舟人测其渡处，深不得其底。
熙宗天眷二年，以黄龙府为济州，军曰利涉，盖以太祖涉济故也。
九月，克黄龙府，遣辞剌还，遂班师。至江，径渡如前。
丁丑，至自黄龙府。
己卯，黄龙见空中。
癸巳，以国论勃极烈撒改为国论忽鲁勃极烈，阿离合懑为国论乙室勃极烈。
十一月，辽主闻取黄龙府，大惧，自将七十万至驼门。
附马萧特末、林牙萧查剌等骑五万、步四十万至斡邻泺。
上自将御之。
十二月己亥，行次爻剌，会诸将议。
皆曰： 辽兵号七十万，其锋未易当。
吾军远来。人马疲乏，宜驻于此，深沟高垒以待。 
上从之。
遣迪古乃、银术可镇达鲁古。
丁未，上以骑兵亲候辽军，获督饷者，知辽主以张奴叛，西还二日矣。
是日，上还至熟结泺，有光见于予端。
戊申，诸将曰： 今辽主既还，可乘怠追击之。 
上曰 敌来不迎战，去而追之，欲以此为勇邪？ 
众皆悚愧，愿自效。
上复曰： 诚欲追敌，约赍以往，无事餫馈。
若破敌，何求不得。 
众皆奋跃，追及辽主于护步答冈。
是役也，兵止二万。
上曰： 彼众我寡，兵不可分。
视其中军最坚，辽主必在焉。
败其中军，可以得志。 
使右翼先战。
兵数交，左翼合而攻之。
辽兵大溃，我师驰之，横出其中。辽师败绩，死者相属百余里。
获舆辇帟幄兵械军资，他宝物马牛不可胜计。
是战，斜也援矛杀数十人，阿离本被围，温迪罕迪忽迭以四谋克兵出之，完颜蒙刮身被数创，力战不已，功皆论最。
萧特末等焚营遁去，遂班师。
来谷撒喝取开州，婆卢火下特邻城，辞里罕降。
二年正月戊子，诏曰： 自破辽兵，四方来降者众，宜加优恤。
自今契丹、奚、汉、渤海、系辽籍女直、室韦、达鲁古、兀惹、铁骊诸部官民，己降或为军所俘获，逃遁而还者，勿以为罪。其酋长仍官之，且使从宜居处。 
闰月，高永昌据东京，使挞不野来求援。
高丽遣使来贺捷，且求保州。
诏许自取之。
二月己巳，诏曰： 比以岁凶，庶民艰食，多依附豪族，因为奴隶，及有犯法，征偿莫办，折身为奴者，或私约立限，以人对赎，过期则为奴者，并听以两人赎一为良。
若元约以一人赎者，即从元约。 
四月乙丑，以斡鲁统内外诸军，与蒲察、迪古乃会咸州路都统斡鲁古讨高永昌。
胡沙补等被害。
五月，斡鲁等败永昌，挞不野擒永昌以献，戮之于军。
东京州县及南路系辽女直皆降。
诏除辽法，省税赋，置猛安谋克一如本朝之制。
以斡鲁为南路都统。
迭勃极烈阿徒罕破辽兵六万于照散城。九月己亥，上猎近郊。
乙巳，南路都统斡鲁来见于婆卢买水。
始制金牌。
十二月庚申朔，谙班勃极烈吴乞买及群臣上尊号曰大圣皇帝，改明年为天辅元年。
天辅元年正月，开州叛，加古撒喝等讨平之。
国论昊勃极烈斜也以兵一万取泰州。
四月，辽秦晋国王耶律捏里来伐，迪古乃、娄室、婆卢火将兵二万。会咸州路都统斡鲁古击之。
五月丁巳，诏自收宁江州已后同姓为婚者，杖而离之。
七月戊申，以完颜斡论知东京事。
八月癸亥，高丽遣使来请保州。
十二月甲子，斡鲁古等败耶律捍里兵于蒺藜山，拔显州，乾、懿、豪、徽、成、川、惠等州皆降。
是月，宋使登州防御使马政以国书来，其略曰： 日出之分，实生圣人。
窃闻征辽，屡破勍敌。
若克辽之后，五代时陷入契丹汉地，愿畀下邑。 
二年正月庚寅，辽双州节度使张崇降。
使散睹如宋报聘，书曰： 所请之地，今当与宋夹攻，得者有之。 
二月癸丑朔，辽使耶律奴哥等来议和。
辛酉，孛堇迪古乃、娄室来见。
上以辽主近在中京，而敢辄来，皆杖之。
劾里保、双古等言，咸州都统斡鲁古知辽主在中京而不进讨，刍粮丰足而不以实闻，攻显州时所获生口财畜多自取。
三月癸未朔，命阇哥代为都统而鞫治之，斡鲁古坐降谋克。
壬辰，辽使耶律奴哥以国书来。
庚子，以娄室言黄龙府地僻且远，宜重戍守，乃命合诸路谋克，以娄室为万户镇之。
四月辛巳，辽使以国书来。
五月丙申，命胡突衮如辽。
六月甲寅，诏有司禁民凌虐典雇良人，及倍取赎直者。
甲戌，辽通、祺、双、辽等州八百余户来归，命分置诸部，择膏腴之地处之。
七月癸未，诏曰： 匹里水路完颜术里古、渤海大家奴等六谋克贫乏之民，昔尝给以官粮，置之渔猎之地。
今历日已久，不知登耗，可具其数以闻。 
胡突衮还自辽，耶律奴哥复以国书来。
丙申，胡突衮如辽。
辽户二百来归，处之泰州。
诏遣阿里骨、李家奴、特里底招谕未降者。
仍诏达鲁古部勃堇辞列： 凡降附新民，善为存抚。
来者各令从便安居，给以官粮，毋辄动扰。 
八月，胡突衮还自辽，耶律奴哥、突迭复以国书来。
九月戊子，诏曰： 国书诏令，宜选善属文者为之。
其令所在访求博学雄才之士。敦遣赴阙。 
闰月庚戌朔，以降将霍石、韩庆和为千户。
九百奚部萧宝、乙辛，北部讹里野，汉人王六儿、王伯龙，契丹特末、高从佑等，各率众来降。
辽耶律奴哥以国书来。
十月癸未，以龙化州降者张应古、刘仲良为千户。
乙未，咸州都统司言，汉人李孝功、渤海二哥率众来降。
命各以所部为千户。
十二月甲辰，遣孛堇术孛以定辽地谕高丽。
耶律奴哥以国书来。
辽懿州节度使刘宏以户三千并执辽候人来降，以为千户。
川州寇二万已降复叛，纥古烈照里击破之。
三年正月甲寅，东京人为质者永吉等五人结众叛。
事觉，诛其首恶，余皆杖百，没入在行家属资产之半。
诏知东京事斡论，继有犯者并如之。
丙辰，诏鳖古孛堇酬斡曰： 胡鲁古、迭八合二部来送款，若等先时不无交恶，自今毋相侵扰。 
三月，耶律奴哥以国书来。
四月丙子朔，日有食之。
五月壬戌，诏咸州路都统司曰： 兵兴以前，曷苏馆、回怕里与系辽籍、不系辽籍女直户民，有犯罪流窜边境或亡入于辽者，本皆吾民，远在异境，朕甚悯之。
今即议和，当行理索。
可明谕诸路千户、谋克，遍与询访其官称、名氏、地里，具录以上。 
六月辛卯，辽遣太傅习泥烈等奉册尔来，上擿册文不合者数事复之。
散睹还自宋。
宋使马政及其子宏来聘。
散睹受宋团练使，上怒，杖而夺之。
宋使还，复遣孛堇辞列、鲁等如宋。
七月辛亥，辽人杨询卿、罗子韦各率众来降，命各以所部为谋克。
八月己丑，颁女直字。
九月，以辽册礼使失期，诏诸路军过江屯驻。
十一月，习泥烈等复以国书来。
曷懒甸长城，高丽增筑三尺。
诏胡剌古、习显慎固营垒。
四年二月，辞列、曷鲁还自宋。
宋使赵良嗣、王晖来议燕京、西京地。
三月甲辰，上谓群臣曰： 辽人屡败，遣使求成，惟饰虚辞，以为缓师之计，当议进讨。
其令咸州路统军司治军旅、修器械，具数以闻。 
辛酉，诏咸州路都统司曰： 朕以辽国和议无成，将以四月二十五日进师。 
令斜葛留兵一千镇守，阇母以余兵来会于浑河。
辽习泥烈以国书来。
四月乙未，上自将伐辽。
以辽使习泥烈、宋使赵良嗣等从行。
五月甲辰，次浑河西，使宗雄先趋上京，遣降者马乙持诏谕城中。
壬子，至上京，诏官民曰： 辽主失道，上下同怨。
朕兴兵以来，所过城邑负固不服者即攻拔之，降者抚恤之，汝等必闻之矣。
今尔国和好之事，反覆见欺，朕不欲天下生灵久罹涂炭，遂决策进讨。
比遣宗雄等相继招谕，尚不听从。
今若攻之，则城破矣！
重以吊伐之义，不欲残民，故开示明诏，谕以祸福，其审图之。 
上京人恃御备储蓄为固守计。
甲寅，亟命进攻。
上谓习泥烈、赵良嗣等曰： 汝可观吾用兵，以卜去就。 
上亲临城，督将士诸军鼓噪而进。
自旦及巳，阇母以麾下先登，克其外城，留守挞不野以城降。
赵良嗣等奉觞为寿，皆称万岁。
是日，赦上京官民。
诏谕辽副统余睹。
壬戌，次沃黑河。
宗干率群臣谏曰： 地远时暑，军马罢乏，若深入敌境，粮馈乏绝，恐有后艰。 
上从之，乃班师，命分兵攻庆州。
余睹袭阇母于辽河，完颜背答、乌塔等战却之，完颜特虎死焉。
七月癸卯，上至自伐辽。
九月，烛隈水部实里古达等杀孛堇酬斡、仆忽得以叛。
十月戊辰朔，日有食之。
戊寅，命斡鲁分胡剌古、乌春之兵以讨实里古达。
十一月，东京留守司乞本京官民质子增数番代，上不许，曰： 诸质子已各受田庐，若复番代，则往来动摇，可并仍旧。 
十二月，宋复使马政来请西京之地。
五年春正月，斡鲁败实里古达于合挞剌山，诛首恶四人，余悉抚定。
二月，遣昱及宗雄分诸路猛安谋克之民万户屯泰州，以婆卢火统之，赐耕牛五十。
四月乙丑朔，宗翰请伐辽，诏诸路预戒军事。
五月，辽都统耶律余睹等诣咸州降。
闰月辛巳，国论胡鲁勃极烈撒改薨。
六月癸巳，余睹与其将吏来见。
丙申，千户胡离答坐擅署部人为蒲里衍，杖一百，罢之。
庚子，诏谙版勃极烈吴乞买贰国政。
以昊勃极烈斜也为忽鲁勃极烈，蒲家奴为昊勃极烈，宗翰为移赉勃极烈。
七月庚辰，诏咸州都统司曰： 自余睹来，灼见辽国事宜，已决议亲征，其治军以俟师期。 
寻以连雨罢亲征。
命昊勃极烈昱为都统，称赉勃极烈宗翰副之，帅师而西。
十二月辛丑，以忽鲁勃极烈杲为内外诸军都统，以昱、宗翰、宗干、宗望、宗盘等副之。
甲辰，诏曰： 辽政不纲，人神共弃。
今欲中外一统，故命汝率大军以行讨伐。
尔其慎重兵事，择用善谋，赏罚必行，粮饷必继，勿扰降服，勿纵俘掠，见可而进，无淹师期。
事有从权，毋须申禀。 
戊申，诏曰： 若克中京，所得礼乐仪仗图书文籍，并先次津发赴阙。 
六年正月癸酉，都统杲克高、恩、回纥三城。
乙亥，取中京，遂下泽州。
二月庚寅朔，日有食之。
己亥，宗翰等败辽奚王霞末于北安州，降。
奚部西节度使讹里剌以本部降。
壬寅，都统杲遣使来奏捷，并献所获货宝。
诏曰： 汝等提兵于外，克副所任，攻下城邑，抚安人民，朕甚嘉之。
所言分遣将士招降山前诸部，计悉已抚定，续遣来报。
山后若未可往，即营田牧马，俟及秋成，乃图大举。
更当熟议，见可则行。
如欲益兵，具数来上，不可恃一战之胜，辄有弛慢。
新降附者当善抚存。
宣谕将士，使知朕意。 
宗翰驻北安，遣希尹等略地，获辽护卫耶律习泥烈，知辽主猎鸳鸯泺，以其子晋王贤而有人望，恶而杀之，众益离心。
虽有西北、西南两路兵马，皆羸弱。
遂遣耨碗温都等报都统杲进兵袭之。
三月，都统杲出青岭，宗翰出瓢岭，追辽主于鸳鸯泺。辽主奔西京。
宗翰复追至白水泺，不及，获其货宝。
己巳，至西京。
壬申，西京降。
希尹追辽主于乙室部，不及。
乙亥，西京复叛。
是月，辽秦晋国王耶律捏里即位于燕。
四月辛卯，复取西京。
壬辰，遣徒单吴甲、高庆裔如宋。
戊戌，都统杲自西京趋白水泺，昊勃极烈昱袭毗室部于铁吕川，为敌所败。还会察剌兵，追至黄水北，大破之。
耶律坦招徕西南诸部，西至夏，其招讨使耶律佛顶降。
金肃、西平二郡汉军四千余人叛去，耶律坦等袭取之。
阇母、娄室招降天德、云内、宁边、东胜等州，获阿疏而还。
是时，山西城邑诸部虽降，人心未固，辽主保阴山，耶律捍里在燕京，都统杲遣宗望入奏，请上临军。
五月辛酉，宗望来奏捷，百官入贺，赐宴欢甚。
先是，获辽枢密使得里底、节度使和尚、雅里斯、余里野等，都统杲使阿邻护送赴阙。
得里底道亡，阿邻坐诛。
耶律捍里遣使请罢兵。
戊寅，使杨勉以书谕捍里，使之降。
谋葛失遣其子菹泥刮失贡方物。
六月戊子朔，上亲征辽，发自上京。
谙班勃极烈吴乞买监国。
辛亥，诏谕上京官民曰： 朕顺天吊伐，已定三京，但以辽主未获，兵不能已。
今者亲征，欲由上京路进，恐抚定新民，惊疑失业，已出自笃密吕。
其先降后叛逃入险阻者，诏后出首，悉免其罪。
若犹拒命，孥戮无赦。 
是月，耶律捍里卒。
斡鲁、娄室败夏人于野谷。
七月甲子，诏诸将无得远迎，以废军务。
乙丑，上京汉人毛八十率二千余户降，因命领之。
丙寅，以斡荅剌招降者众，命领八千户，以忽薛副之。
壬午，希尹以阿疏见杖而释之。
八月己丑，次鸳鸯泺。
都统杲率官属来见。
癸巳，上追辽主于大鱼泺。
昱、宗望追及辽主于石辇铎，与战，败之，辽主遁。
己亥，次居延北。
辛丑，中京将完颜浑黜败契丹、奚、汉六万于高州，孛堇麻吉死之。
得里得满部降。
昱、宗望追辽主于乌里质铎，不及。
九月庚申，次草泺。
阇母平中京部族之先叛者，及招抚沿海郡县。
节度使耶律慎思领诸部入内地。
乙丑，诏六部奚曰： 汝等既降复叛，扇诱众心，罪在不赦。
尚以归附日浅，恐绥怀之道有所未孚，故复令招谕。
若能速降，当释其罪，官皆仍旧。 
归化州降。
戊辰，次归化州。
甲戌，宗雄薨。
丁丑，奉圣州降。
十月丙戌朔，次奉圣州。诏曰； 朕屡敕将臣，安辑怀附，无或侵扰。
然愚民无知，尚多逃匿山林，即欲加兵，深所不忍。
今其逃散人民，罪无轻重，咸与矜免。
有能率众归附者，授之世官。
或奴婢先其主降，并释为良。
其布告之，使谕朕意。 
蔚州降。
庚寅，余睹等遣蔚州降臣翟昭彦、徐兴、田庆来见。
命昭彦、庆皆为刺史，兴为团练使。
诏曰： 比以幽、蓟一方招之不服，今欲帅师以往，故先安抚山西诸部。
汝等既已怀服，宜加抚存。
官民未附已前，罪无轻重及系官逋负，皆与释免，诸官各迁叙之。 
丁酉，蔚州翟昭产、田庆杀知州事萧观宁等以叛。丙午，复降。
十一月，诏谕燕京官民，王师所至，降者赦其罪，官皆仍旧。
十二月，上伐燕京。
宗望率兵七千先之，迪古乃出得胜口，银术哥出居庸关，娄室为左翼，婆卢火为右翼，取居庸关。
丁亥，次妫州。
戊子，次居庸关。
庚寅，辽统军都监高六等来送款。
上至燕京，入自南门，使银术哥、娄室阵于城上，乃次于城南。
辽知枢密院左企弓、虞仲文，枢密使曹勇义，副使张彦忠，参知政事康公弼，佥书刘彦宗奉表降。
辛卯，辽百官诣军门叩头请罪，诏一切释之。
壬辰，上御德胜殿，群臣称贺。
甲午，命左企弓等抚定燕京诸州县。
诏西京官吏曰： 乃者师至燕都，已皆抚定。
唯萧妃与官属数人遁去，已发兵追袭，或至彼路，可执以来。 
黄龙府叛，宗辅讨平之。
七年正月丁巳，辽奚王回离保僣称帝。
甲子，辽平州节度使时立爱降。
诏曲赦平州。又诏谙班勃极烈曰： 比遣昂徙诸部民人于岭东，而昂悖戾，骚动烦扰，致多怨叛。
其违命失众，当置重典。
若或有疑，禁锢以待。 
庚午，诏中京都统斡论曰： 闻卿抚定人民，各安其业，朕甚嘉之。
回离保聚徒逆命，汝宜计画，无使滋蔓。 
壬申，诏招谕回离保。
癸酉，以时立爱言招抚诸部。
己卯，宋使来议燕京、西京地。
庚辰，宜、锦、乾、显、成、川、豪、懿等州皆降。
甲申，诏曰： 诸州部族归附日浅，民心未宁。
今农事将兴，可遣分谕典兵之官，无纵军士动扰人民，以废农业。 
二月乙酉朔，命撒八诏谕兴中府，降之。
辽来州节度使田颢、隰州刺史杜师回、迁州刺史高永福、润州刺史张成皆降。
壬辰，诏谙版勃极烈曰： 郡县今皆抚定，有逃散未降者，已释其罪，更宜招谕之。
前后起迁户民，去乡未久，岂无怀土之心？
可令所在有司，深加存恤，毋辄有骚动。衣食不足者，官赈贷之。 
癸巳，诏曰： 顷因兵事未息，诸路关津绝其往来。
今天下一家，若仍禁之，非所以便民也。
自今显、咸、东京等路往来，听从其便。
其间被虏及鬻身者，并许自赎为良。 
仍令驰驿布告。
兴中、宜州复叛。
宋使赵良嗣来，请加岁币以代燕税，及议画疆与遣使贺正旦生辰、置榷场交易，并计议西京等事。
癸卯，银术哥、铎剌如宋。
乙巳，诏都统杲曰： 新附之民有材能者，可录用之。 
戊申，诏平州官与宋使同分割所与燕京六州之地。
癸丑，大赦。
是月，改平州为南京，以张觉为留守。
三月甲寅朔，将诛昂，以习不失谏，杖之七十，仍拘泰州。
戊午，都统杲等言耶律麻哲告余睹、吴十、铎刺等谋叛，宜早图之。
上召余睹等，从容谓之曰： 朕得天下，皆我君臣同心同德以成大功，固非汝等之力。
今闻汝等谋叛，若诚然耶，必须鞍马甲胄器械之属，当悉付汝，朕不食言。
若再为我擒，无望免死。
欲留事朕，无怀异志，吾不汝疑。 
余睹等皆战栗不能对。
命杖铎剌七十，余并释之。
宋使卢益、赵良嗣、马宏以国书来。
四月丁亥，遣斡鲁、宗望袭辽主于阴山。
壬辰，复书于宋。
师初入燕，辽兵复犯奉圣州，林牙大石壁龙门东二十五里。
都统斡鲁闻之，遣照立、娄室、马和尚等率兵讨之，生获大石，悉降其众。
癸巳，诏曰： 自今军事若皆中覆，不无留滞。
应此路事务申都统司，余皆取决枢密院。 
契丹九斤取聚党兴中府作乱，擒之，九斤自杀。
命习古乃、婆卢火监护长胜军，及燕京豪族工匠，由松亭关徙之内地。
己亥，次儒州。
斡鲁、宗望等袭辽权六院司喝离质于白水泺，获之。
其宗属秦王、许王等十五人降。
闻辽主留辎重青冢，以兵万人往应州，遣照里、背荅、宗望、娄室、银术哥等追袭之。
宗望追及辽主，决战，大败之，获其子赵王习泥烈及传国玺。
五月甲寅，南京留守张觉据城叛。
丙寅，次野狐岭。
己巳，次落藜泺。
斡鲁等以赵王习泥烈、林牙大石、附马乳奴等来献，并上所获国玺。
宗隽以所俘辽主子秦王、许王、女奥野等来见。
奚路都统挞懒攻速古、啜里、铁尼所部十三岩，皆平之。
又遣奚马和尚攻下达鲁古并五院司诸部，执其节度乙列。
回离保为其下所杀。
辛巳，诏谕南京官民。
六月壬午朔，次鸳鸯泺。
是日，阇母败张觉于营州。
丙申，上不豫，将还上京，命移赉勃极烈宗翰为都统，昊勃极烈昱、迭勃极烈斡鲁副之，驻兵云中，以备边。
己酉，次斡独山驿，召谙班勃极烈吴乞买。
七月辛酉，次牛山。
宗翰还军中。
八月辛巳朔，日有食之。乙未，次浑河北。
谙班勃极烈吴乞买率宗室百官上谒。
戊申，上崩于部堵泺西行宫，年五十六。
九月癸丑，梓宫至上京。
乙卯，葬宫城西南，建宁神殿。
丙辰，谙班勃极烈即皇帝位。
天会三年三月，上尊谥曰武元皇帝，庙号太祖，立原庙于西京。
天会十三年二月辛酉，改葬和陵，立《开天启祚睿德神功之碑》于燕京城南尝所驻跸之地。
五年十月，增谥应乾兴运昭德定功睿神庄孝仁明大圣武元皇帝。
贞元三年十一月，改葬于大房山，仍号睿陵。
