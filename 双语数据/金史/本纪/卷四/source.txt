◎熙宗熙宗弘基缵武庄靖孝成皇帝，讳亶，本讳合剌，太祖孙，景宣皇帝子。
母蒲察氏。
天辅三年己亥岁生。
天会八年，谙班勃极烈杲薨，太宗意久未决。
十年，左副元帅宗翰、右副元帅宗辅、左监军完颜希尹入朝，与宗干议曰： 谙班勃极烈虚位已久，今不早定，恐授非其人。
合剌，先帝嫡孙，当立。 
相与请于太宗者再三，乃从之。
四月庚午，诏曰： 尔为太祖之嫡孙，故命尔为谙班勃极烈，其无自谓冲幼，狎于童戏，惟敬厥德。 
谙班勃极烈者，太宗尝居是官，及登大位，以命弟杲。
杲薨，帝定议为储嗣，故以是命焉。
十三年正月己巳，太宗崩。
庚午，即皇帝位。
甲戌，诏中外。
诏公私禁酒。
癸酉，遣使告哀于齐、高丽、夏及报即位，仍诏齐自今称臣勿称子。
二月乙巳，追谥太祖后唐括氏曰圣穆皇后，裴满氏曰光懿皇后。
追册太祖妃仆散氏曰德妃，乌古论氏曰贤妃。
辛酉，改葬太祖于和陵。
三月己卯，齐、高丽使来吊祭。
庚辰，谥大行皇帝曰文烈，庙号太宗。
乙酉，葬太宗于和陵。
甲午，以国论右勃极烈、都元帅宗翰为太保，领三省事，封晋国王。
戊戌，诏诸国使赐宴。不举乐。
四月戊午，齐、高丽遣使贺即位。
丙寅，昏德公赵佶薨，遣使致祭及赙赠。
是月，甘露降于熊岳县。
五月甲申，左副元帅宗辅薨。
九月壬申，追尊皇考丰王为景宣皇帝，庙号徽宗，皇妣蒲察氏为惠昭皇后。
戊寅，尊太祖后纥石烈氏、太宗后唐括氏皆为太皇太后，诏中外。
乙酉，改葬徽宗及惠昭后于兴陵。
十一月，以尚书令宋国王宗磐为太师。
乙亥，初颁历。
己卯，以元帅左监完颜希尹为尚书左丞相兼侍中，太子少保高庆裔为左丞，平阳尹萧庆为右丞。
己丑，建天开殿于爻剌。
十二月癸亥，始定齐、高丽、夏朝贺、赐宴、朝辞仪。
以京西鹿囿赐农民。
十四年正月己巳朔，上朝太皇太后于两宫。
齐、高丽、夏遣使来贺。
癸酉，颁历于高丽。丁丑，太皇太后纥石烈氏崩。
乙酉，万寿节，齐、高丽、夏遣使来贺。
上本七月七日生，以同皇考忌日，改用正月十七日。
二月癸卯，上尊谥曰钦宪皇后，葬睿陵。
三月壬午，以太保宗翰、太师宗磐、太傅宗干并领三省事。
丁酉，高丽遣使来吊。
八月丙辰，追尊九代祖以下曰皇帝、皇后，定始祖、景祖、世祖、太祖、太宗庙皆不祧。
癸亥，诏齐国与本朝军民诉讼相关者，文移署年，止用天会。
十月甲寅，以吴激为高丽王生日使，萧仲恭为齐刘豫回谢并生日正旦使。
十五年正月癸亥朔，上朝太皇太后于明德宫。齐、高丽、夏遣使来贺。
初用《大明历》。
己卯，万寿节，齐、高丽、夏遣使来贺。
六月庚戌，尚书左丞高庆裔、转连使刘思有罪伏诛。
七月辛巳，太保、领三省事、晋国王宗翰薨。
丙戌夜，京师地震。
封皇叔宗隽、宗固，叔祖晕皆为王。
丁亥，汰兵兴滥爵。
十月乙卯，以元帅左监军挞懒为左副元帅，封鲁国王。宗弼右副元帅，封渖王。
知枢密院事兼侍中时立爱致仕。
十一月丙午，废齐国，降封刘豫为蜀王，诏中外。
置行台尚书省于汴。
十二月戊辰，刘豫上表谢封爵。
癸未，诏改明年为天眷元年。
大赦。
命韩昉、耶律绍文等编修国史。
以勖为尚书左丞、同中书门下平章事。
徙蜀王刘豫临潢府。
天眷元年正月戊子朔，上朝明德宫。
高丽、夏遣使来贺。
颁女直小字。
封大司空昱为王。
甲辰，万寿节，高丽、夏遣使来贺。
二月壬戌，上如爻剌春水。
乙丑，幸天开殿。
己巳，诏罢来流水、混同江护逻地，与民耕牧。
三月庚寅，以禁苑隙地分给百姓。
戊申，以韩昉为翰林学士。
四月丁卯，命少府监卢彦伦营建宫室，止从俭素。
壬午，朝享于天元殿。
立裴满氏为贵妃。
五月己亥，诏以经义、词赋两科取士。
六月戊午，上至自天开殿。
秋七月辛卯，左副元帅挞懒、东京留守宗隽来朝。
丁酉，按出浒河溢，坏庐舍，民多溺死。
壬寅，左丞相希尹罢。
八月甲寅朔，颁行官制。
癸亥，回鹘遣使朝贡。
己卯，以河南地与宋。
以右司侍郎张通古等使江南。
以京师为上京，府曰会宁，旧上京为北京。
九月甲申朔，以奭为会宁牧，封邓王。
乙未，诏百官诰命，女直、契丹、汉人各用本字，渤海同汉人。
丁酉，改燕京枢密院为行台尚书省。
戊戌，上朝明德宫。
甲辰，以奕为平章政事。
己酉，省燕中西三京、平州东、西等路州县。
辛亥，权行台左丞相张孝纯致仕。
十月甲寅朔，以御前管勾契丹文字李德固为参知政事。
丙寅，封叔宗强为纪王，宗敏邢王，太宗子斛鲁补等十三人为王。
己巳，始禁亲王以下佩刀入宫。
辛未，定封国制。
癸酉，以东京留守宗隽为尚书左丞相兼侍中，封陈王。
十一月丙辰，以康宗以上画像工毕，奠献于乾元殿。
十二月癸亥，新宫成。
甲戌，高丽遣使入贡。
丁丑，立贵妃裴满氏为皇后。
二年正月壬午朔，高丽、夏遣使来贺。
戊戌，万寿节，高丽、夏遣使来贺。
以左丞相宗隽为太保、领三省事，进封衮国王。
兴中尹完颜希尹复为尚书左丞相兼侍中。
二月乙未，上如天开殿。
三月丙辰，命百官详定仪制。
四月甲戌，百官朝参，初用朝服。
己卯，宋遣使谢河南地。
五月戊子，太白昼见。
乙巳，上至自天开殿。
六月己酉朔，初御冠服。
辛亥，吴十谋反，伏诛。
己未，上从容谓侍臣曰： 朕每阅《贞观政要》，见其君臣议论，大可规法。 
翰林学士韩昉对曰： 皆由太宗温颜访问，房、杜辈竭忠尽诚。
其书虽简，足以为法。 
上曰： 太宗固一代贤君，明皇何如？ 
昉曰： 唐自太宗以来，惟明皇、宪宗可数。
明皇所谓有始而无终者。
初以艰危得位，用姚崇、宋璟，惟正是行，故能成开元之治。
末年怠于万机，委政李林甫，奸谀是用，以致天宝之乱。
苟能慎终如始，则贞观之风不难追矣。 上称善。
又曰： 周成王何如主？ 
昉对曰： 古之贤君。 
上曰： 成王虽贤，亦周公辅佐之力。
后世疑周公杀其兄，以朕观之，为社稷大计，亦不当非也。 
七月辛巳，宋国王宗磐、衮国王宗隽谋反，伏诛。
丙戌，以右副元帅宗弼为都元帅，进封国王。
丁亥，以诛宗磐等诏中外。
己丑，以左副元帅挞懒为台左丞相，杜充为行台右丞相，萧宝、耶律辉行台平章政事。
甲午，咸州祥稳沂王晕坐与宗磐谋反，伏诛。
辛丑，以太傅、领三省事宗干为太师，领三省如故，进封梁宋国王。
八月辛亥，行台左相挞懒、翼王鹘懒及活离胡土、挞懒子斡带、乌达补谋反，伏诛。
丁丑，太白昼见。
九月戊寅朔，降封太宗诸子。
大司空昱罢。
丙申，初居新宫。
立太祖原庙于庆元宫，壬寅，宋遣王伦等乞归父丧及母韦氏等，拘伦不遣。
以温都思忠诸路廉问。
十月癸酉，夏国使来告丧。
十二月，豫国公昱薨。
三年正月丁丑朔，高丽、夏遣使来贺。
癸巳，万寿节，高丽、夏遣使来贺。以都元帅宗弼领行台尚书省事。
四月乙巳朔，温都思忠廉问诸路，得廉吏杜遵晦以下百二十四人，各进一阶，贪吏张轸以下二十一人皆罢之。
癸丑，蜀国公完颜银术哥薨。
丁卯，上如燕京。
五月丙子，诏元帅府复取河南、陕西地。
己卯，诏册李仁孝为夏国王。
命都元帅宗弼以兵自黎阳趋汴，右监军撒离合出河中趋陕西。
是月，河南平。
六月，陕西平。
上次凉陉大旱。
使萧彦让、田瑴决西京囚。
秋七月癸卯朔，日有食之。乙卯，宗弼遣使奏河南、陕西捷。
丁卯，诏文武官五品以上致仕，给俸禄之半，职三品者仍给傔人。
八月辛巳，招抚谕陕西五路。
壬午，初定公主、郡县主及驸马官品。
九月壬寅朔，宗弼来朝。
戊申，上至燕京。
己酉，亲飨太祖庙。
庚申，宗弼还军中。夏国遣使谢赙赠。
癸亥，杀左丞相完颜希尹、右丞萧庆及希尹子昭武大将军把搭、符宝郎漫带。
戊辰，夏国遣使谢封册。
十一月癸丑，以孔子四十九代孙璠袭封衍圣公。
癸亥，以都点检萧仲恭为尚书右丞，前西京留守昂为平章政事。
甲子，行台尚书右丞相杜充薨。
十二月乙亥，都元帅宗弼上言宋将岳飞、张俊、韩世忠率众渡江，诏命击之。
丁丑，地震。
己亥，以元帅左监军阿离补为左副元帅，右监军撒离合为右副元帅。
皇统元年正月辛丑朔，高丽、夏遣使来贺。
庚戌，群臣上尊号曰崇天体道钦明文武圣德皇帝。
初御衮冕。
癸丑，谢太庙。大赦。
改元。
丁巳，万寿节，高丽、夏遣使来贺。
己未，初定命妇封号。
夏国请置榷场，许之。
己巳，封平章政事昂为漆水郡王。
二月戊寅，诏诸致仕官职俱至三品者，俸禄人力各给其半。
宗弼克庐州。
乙酉，改封海滨王耶律延禧为豫王，昏德公赵佶为天水郡王，重昏侯赵桓为天水郡公。
戊子，上亲祭孔子庙，北面再拜。退谓侍臣曰： 朕幼年游佚，不知志学，岁月逾迈，深以为悔。
孔子虽无位，其道可尊，使万世景仰。
大凡为善，不可不勉。 
自是颇读《尚书》、《论语》及《五代》、《辽史》诸书，或以夜继焉。
三月己未，上宴群臣于瑶池殿，适宗弼遣使奏捷，侍臣多进诗称贺。
帝览之曰： 太平之世，当尚文物，自古致治，皆由是也。 
四月丙子，以济南尹韩昉参知政事。
辛巳，宗弼请伐江南，从之。
五月己酉，太师、领三省事、梁宋国王宗干薨。
庚戌，上亲临。
日官奏，戌、亥不宜哭泣。
上曰： 君臣之义，骨肉之亲，岂可避之。 
遂哭之恸，命辍朝七日。
六月甲戌，诏都元帅宗弼与宰执同入奏事。
庚寅，行台平章政事耶律晖致仕。
壬辰，有司请举乐，上以宗干新丧不允。
甲午，卫王宗强薨，上亲临、辍朝如宗干丧。
七月癸卯，以景宣皇帝忌辰，命尚食彻肉。
丙午，以宗弼为尚书左丞相兼侍中、都元帅、领行台如故。
己酉，宗弼还军中。
辛亥，参知政事耶律让罢。
九月戊申，上至自燕京。朝太皇太后于明德宫。
诏赐鳏寡孤独不能自存者，人绢二匹、絮三斤。
是秋，蝗。
都元帅宗弼伐宋，渡淮。以书让宋，宋复书乞罢兵，宗弼以便宜画淮为界。
十一月己酉，高丽国贺受尊号。
稽古殿火。
十二月癸巳，夏国贺受尊号。
天水郡公赵桓乞本品俸，诏赒济之。
左丞勖进先朝《实录》三卷，上焚香立受之。
二年正月乙未朔，高丽、夏遣使来贺。
己亥，上猎于来流河。
乙巳，命封高丽。
丁未，上至自来流河。
辛亥，万寿节，高丽、夏遣使来贺。
壬子，衍圣公孔璠薨，子拯袭。
二月丁卯，上如天开殿。
甲戌，赈熙河路，戊子，皇子济安生。
辛卯，宋使曹勋来许岁币银、绢二十五万两、匹，画淮为界，世世子孙，永守誓言。
改封蜀王刘豫为曹王。
壬辰，以皇子生，赦中外。
三月辛丑，还自天开殿。
大雪。
丙午，以宗弼为太傅。
丙辰，遣左宣徽使刘筈以衮冕圭册册宋康王为帝。归宋帝母韦氏及故妻邢氏、天水郡王并妻郑氏丧于江南。
戊午，立子济安为皇太子。
四月丙寅，以臣宋告中外。
庚午，五云楼、重明等殿成。
五月癸巳朔，不视朝。
上自去年荒于酒，与近臣饮，或继以夜。
宰相入谏，辄饮以酒，曰： 知卿等意，今既饮矣，明日当戒。 
因复饮。
乙卯，赐宋誓诏。
辛酉，宴群臣于五云楼，皆尽醉而罢。
七月甲午，回鹘遣使来贡。
北京、广宁府蝗。
丁酉，赐宗弼金券。
八月丁卯，诏归朱弁、张邵、洪皓于宋。
辛未，复太宗子胡卢为王。
赈陕西。
九月壬辰，诏给天水郡王子、侄、婿，天水郡公子俸给。
十一月甲寅，平章政事漆水郡王昂薨，追封郓王。
十二月乙丑，高丽王遣使谢封册。
庚午，宋遣使谢归三丧及母韦氏。
壬申，上猎于核耶呆米路。
癸未，还宫。
甲申，皇太子济安薨。
三年正月己丑朔，以皇太子丧不御正殿，群臣诣便殿称贺。
宋、高丽、夏使诣皇极殿遥贺。
乙巳，万寿节，如正旦仪。
三月辛卯，以尚书左丞勖为平章政事，殿前都点检宗宪尚书左丞。
丁酉，太皇太后唐括氏崩。
己酉，封子道济为魏王。
五月丁巳朔，京兆进瑞麦。
癸亥，上致祭太皇太后。
甲申，初立太庙、社稷。
六月己酉，初置骁毅军。
七月丙寅，上致祭太皇太后。
庚辰，太原路进獬豸并瑞麦。
八月辛卯，诏给天水郡王孙及天水郡公婿俸禄。
丙申，老人星见。
乙巳，谥太皇太后曰钦仁皇后。
戊申，葬恭陵。
十二月癸未朔，日有食之。
四年正月癸丑朔，宋、高丽、夏遣使来贺。
甲寅，诏以去年宋币赐始祖以下宗室。
己未，以宋使王伦为平州转运使，既受命，复辞，罪其反覆，诛之。
乙丑，陕西进嘉禾十有二茎，茎皆七穗。
己巳，万寿节，宋、高丽、夏遣使来贺。
乙亥，上祭钦仁皇后，哭尽哀。
二月癸未，上如东京。
丙申，次百泊河春水。
丁酉，回鹘遣使来贺，以粘合韩奴报之。
五月辛亥朔，次薰风殿。
六月辛巳朔，日有食之。
七月庚午，建原庙于东京。
八月癸未，杀魏王道济。
九月乙酉，上如东京。
壬子，畋于沙河，射虎获之。
乙卯，遣使祭辽主陵。
辛酉，诏薰风殿二十里内及巡幸所过五里内，并复一岁。
癸酉，行台左丞相张孝纯薨。
十月壬辰，立借贷饥民酬赏格。
甲辰，以河朔诸郡地震，诏复百姓一年，其压死无人收葬者，官为敛藏之。
陕西、蒲、解、汝、蔡等处因岁饥，流民典雇为奴婢者，官给绢赎为良，放还其乡。
十一月己酉，上猎于海岛。
十二月甲午，至东京。
五年正月丁未朔，宋、高丽、夏遣使来贺。
癸亥，万寿节，宋、高丽、夏遣使来贺。
二月乙未，次济州春水。
三月戊辰，次天开殿。
五月戊午，初用御制小字。
壬寅，以平章政事勖谏，上为止酒，仍布告廷臣。
六月乙亥朔，日有食之。
八月戊戌，发天开殿。
九月庚申，至自东京。
十月辛卯，增谥太祖。
闰月戊寅，大名府进牛生麟。
壬辰，怀州进嘉禾。
十二月戊申，增谥始祖以下十帝及太宗、徽宗。
丁巳，赦。
六年正月辛未朔，宋、高丽、夏遣使来贺。
壬申，封太祖诸孙为王。
乙亥，畋于谋勒。
甲申，还京师。
丁亥，万寿节，宋、高丽、夏遣使来贺。
庚寅，以边地赐夏国。
壬辰，如春水。
帝从禽，导骑误入大泽中，帝马陷，因步出，亦不罪导者。
乙未，封偎喝为王。
二月丙寅，右丞相韩企先薨。
三月壬申，以阿离补为行台右丞相。
四月庚子朔，上至自春水。
以同判大宗正事宗固为太保、右丞相兼中书令。
戊午，行台右丞相阿离补薨。
五月壬申，高丽王楷薨。
辛卯，以左宣徽使刘筈为行台右丞相。
六月乙巳，杀宇文虚中及高士谈。
乙丑，遣使吊祭高丽，并起复嗣王晛。
九月戊辰朔，以许王破汴，睿宗平陕西，郑王克辽及娄室、银术可皆有大功，并为立碑。
戊寅，曹王刘豫薨。
是岁，遣粘割韩奴招耶律大石，被害。
七年正月乙丑朔，宋、高丽、夏遣使来贺。
辛巳，万春节，宋、高丽、夏遣使来贺。
癸未，以西京鹿囿为民田。
丁亥，太白经天。
三月戊寅，高丽遣使谢吊祭、起复。
四月戊午，宴便殿。上醉酒，杀户部尚书宗礼。
六月丁酉，杀横海军节度使田瑴、左司郎中奚毅、翰林待制邢具瞻及王植、高凤廷、王效、赵益兴、龚夷鉴等。
七月己巳，太白经天，曲赦畿内。
九月，太保、右丞相宗固薨。
以都元帅宗弼为太师、领三省事，都元帅、行台尚书省事如故，平章政事勖为左丞相兼侍中，都点检宗贤为右丞相兼中书令，行台右丞相刘筈、右丞萧仲恭为平章政事，李德固为尚书右丞，秘书监萧肄为参知政事。
十月壬子，平章行台尚书省事奚宝薨。
十一月癸酉，以工部侍郎仆散太弯为御史大夫。
乙亥，兵部尚书秉德进三角羊。
己卯，诏减常膳羊豕五之二。
癸未，以尚书左丞宗宪为行台平章政事，同判大宗正事亮为尚书左丞。
十二月戊午，参知政事韩昉罢。
兵部尚书秉德为参知政事。
八年正月庚申朔，宋、高丽、夏遣使来贺。
丙子，万寿节，宋、高丽、夏遣使来贺。
二月壬子，以哥鲁葛波古等为横赐高丽、夏国使。
甲寅，以大理卿宗安等为高丽王晛封册使。
乙卯，上如天开殿。
四月戊子朔，日有食之。辛丑，遣参知政事秉德等为廉察官吏。
庚戌，至自天开殿。
甲寅，《辽史》成。
六月乙卯，平章政事萧仲恭为行台左丞相，左丞亮为平章政事，都点检唐括辩为尚书左丞。
高丽遣使谢封册。
七月乙亥，御史大夫仆散弯罢，以侍卫亲军都指挥使阿鲁带为御史大夫。
戊寅，以尚书左丞唐括辩奉职不谨，杖之。
八月戊戌，宗弼进《太祖实录》，上焚香立受之。
庚子，以尚书左丞相勖领行台尚书省事，右丞相宗贤为太保、尚书左丞相。
丙午，以行台左丞相萧仲恭为尚书右丞相。
闰月庚申，宰臣以西林多鹿，请上猎。上恐害稼，不允。
丙寅，太庙成。
九月丙申，尚书左丞唐括辩罢。
以左宣徽使禀为尚书左丞。
十月辛酉，太师、领三省事、都元帅、越国王宗弼薨。
十一月壬辰，太白经天。
乙未，左丞相宗贤、左丞禀等言，州郡长吏当并用本国人。
上曰： 四海之内，皆朕臣子，若分别待之，岂能致一。
谚不云乎， 疑人勿使，使人勿疑 。
自今本国及诸色人，量才通用之。 
辛丑，以尚书左丞相宗贤为左副元帅，平章政事亮为尚书左丞相兼侍中，参知政事秉德为平章政事。
庚戌，左副元帅宗贤复为太保，左丞相、左副元帅如故。
十二月乙卯，以右丞相萧仲恭为太傅、领三省事，左丞相亮为尚书右丞相。
乙亥，以左丞相宗贤为太师、领三省事兼都元帅。
九年正月甲申朔，宋、高丽、夏遣使来贺。
戊戌，太师、领三省事、都元帅宗贤罢。
领行台尚书省事勖为太师、领三省事，同判大宗正事充为尚书左丞相，右丞相亮兼都元帅。
庚子，万寿节，宋、高丽、夏遣使来贺。
壬寅，左丞相充薨。
丙午，以右丞相亮为左丞相，判大宗正事宗本为尚书右丞相，左副元帅宗敏为都元帅，南京留守宗贤为左副元帅兼西京留守。
己酉，宗贤复为太保、领三省事。
二月甲寅，会宁牧唐括辩复为尚书左丞，尚书左丞禀为行台平章政事。
三月癸未朔，日有食之。
辛丑，以司空宗本为尚书右丞相兼中书令，左丞相亮为太保、领三省事。
四月壬申夜，大风雨，雷电震坏寝殿鸱尾，有火入上寝，烧帏幔，帝趋别殿避之。
丁丑，有龙斗于利州榆林河水上。
大风坏民居、官舍，瓦木人畜皆飘扬十数里，死伤者数百人。
五月戊子，以四月壬申、丁丑天变，肆赦。
命翰林学士张钧草诏，参知政事萧肄擿其语以为诽谤，上怒，杀钧。
是日，曲赦上京囚。
庚寅，出太保、领三省事亮领行台尚书省事。
戊申，武库署令耶律八斤妄称上言宿直将军萧荣与胙王元为党，诛之。
六月己未，以都元帅宗敏为太保、领三省事兼左副元帅，左丞相宗贤兼都元帅。
八月庚申，以刘筈为司空，行台右丞相如故。
宰臣议徙辽阳、勃海之民于燕南，从之。
侍从高寿星等当迁，诉於后，后以白上，上怒议者，杖平章政事秉德，杀左司郎中三合。
九月丙申，以领行台尚书省事亮复为平章政事。
戊戌，以右丞相宗本为太保、领三省事，左副元帅宗敏领行台尚书省事，平章政事秉德为尚书左丞相兼中书令，司空刘筈为平章政事。
庚子，以御史大夫宗甫为参知政事。
十月乙丑，杀北京留守胙王元及弟安武军节度使查剌、左卫将军特思。
大赦。
癸酉，以翰林学士京为御史大夫。
十一月癸未，杀皇后裴满氏。
召胙王妃撒卯入宫。
戊子，杀故邓王子阿懒、达懒。
癸巳，上猎于忽剌浑土温。遣使杀德妃乌古论氏及夹谷氏、张氏。
十二月己酉朔，上至自猎所。
丙辰，杀妃裴满氏于寝殿。
而平章政事亮因群臣震恐，与所亲驸马唐括辩、寝殿小底大兴国、护卫十人长忽土、阿里出虎等谋为乱。
丁巳，以忽土、阿里出虎当内直，命省令史李老僧语兴国。
夜二鼓，兴国窃符，矫诏开宫门，召辩等。
亮怀刀与其妹夫特厮随辩入至宫门，守者以辩驸马，不疑，内之。
及殿门，卫士觉，抽刃劫之，莫敢动。
忽土、阿亮出虎至帝前，帝求榻上常所置佩刀，不知已为兴国易置其处，忽土、阿里出虎遂进弑帝，亮复前手刃之，血溅满其面与衣。
帝崩，时年三十一。
左丞相秉德等遂奉亮坐，罗拜呼万岁，立以为帝。
降帝为东昏王，葬于皇后裴满氏墓中。
贞元三年，改葬于大房山蓼香甸，诸王同兆域。
大定初，追谥武灵皇帝，庙号闵宗，陵曰思陵。
别立庙。
十九年，升祔于太庙，增谥弘基缵武庄靖孝成皇帝。
二十七年，改庙号熙宗。
二十八年，以思陵狭小，改葬于峨眉谷，仍号思陵。诏中外。
