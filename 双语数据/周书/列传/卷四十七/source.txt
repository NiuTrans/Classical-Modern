太祖受命之始，属天下分崩，于时戎马交驰，而学术之士盖寡，故曲艺末技，咸见引纳。
至若冀隽、蒋升、赵文深之徒，虽才愧昔人，而名著当世。
及克定鄢、郢，俊异毕集。
乐茂雅、萧吉以阴阳显，庾季才以天官称，史元华相术擅奇，许奭、姚僧垣方药特妙，斯皆一时之美也。
茂雅、元华、许奭，史失其传。
季才、萧吉，官成于隋。
自余纪于此篇，以备遗阙云尔。
冀隽字僧隽，太原阳邑人也。
性沉谨，善隶书，特工模写。
魏太昌初，为贺拔岳墨曹参军。
及岳被害，太祖引为记室。
时侯莫陈悦阻兵陇右，太祖志在平之。
乃令隽伪为魏帝敕书与费也头，令将兵助太祖讨悦。
隽依旧敕模写，及代舍人、主书等署，与真无异。
太祖大悦。
费也头已曾得魏帝敕书，及见此敕，不以为疑。
遂遣步骑一千，受太祖节度。
大统初，除丞相府城局参军，封长安县男，邑二百户。
从复弘农，战沙苑，进爵为子，出为华州中正。
十三年，迁襄乐郡守。
寻征教世宗及宋献公等隶书。
时俗入书学者，亦行束修之礼，谓之谢章。
隽以书字所兴，起自苍颉，若同常俗，未为合礼。
遂启太祖，释奠苍颉及先圣、先师。
除黄门侍郎、本州大中正。
累迁抚军将军、右金紫光禄大夫、都督、通直散骑常侍、车骑大将军、仪同三司。
世宗二年，以本官为大使，巡历州郡，察风俗，理冤滞。
还，拜小御正。
寻出为湖州刺史。
性退静，每以清约自处，前后所历，颇有声称。
寻加骠骑大将军、开府仪同三司，改封昌乐县伯。
又进爵为侯，增邑并前一千六百户。
后以疾卒。
蒋升字凤起，楚国平河人也。
父隽，魏南平王府从事中郎、赵兴郡守。
升性恬静，少好天文玄象之学。
太祖雅信待之，常侍左右，以备顾问。
大统三年，东魏将窦泰入寇，济自风陵，顿军潼关。
太祖出师马牧泽。
时西南有黄紫气抱日，从未至酉。
太祖谓升曰： 此何祥也？ 
升曰： 西南未地，主土。
土王四季，秦之分也。
今大军既出，喜气下临，必有大庆。 于是进军与窦泰战，擒之。
自后遂降河东，克弘农，破沙苑。
由此愈被亲礼。
九年，高仲密以北豫州来附。
太祖欲遣兵援之，又以问升。
升对曰： 春王在东，荧惑又在井、鬼之分，行军非便。 太祖不从，军遂东行。
至邙山，不利而还。
太师贺拔胜怒，白太祖曰： 蒋升罪合万死。 
太祖曰： 蒋升固谏，云出师不利。
此败也，孤自取之，非升过也。 
魏恭帝元年，以前后功，授车骑大将军、仪同三司，封高城县子，邑五百户。
保定二年，增邑三百户，除河东郡守。
寻入为太史中大夫。
以老请致仕，诏许之。
加定州刺史。
卒于家。
姚僧垣字法卫，吴兴武康人，吴太常信之八世孙也。
曾祖郢，宋员外散骑常侍、五城侯。
父菩提，梁高平令。
尝婴疾历年，乃留心医药。
梁武帝性又好之，每召菩提讨论方术，言多会意，由是颇礼之。
僧垣幼通洽，居丧尽礼。
年二十四，即传家业。
梁武帝召入禁中，面加讨试。
僧垣酬对无滞。
梁武帝甚奇之。
大通六年，解褐临川嗣王国左常侍。
大同五年，除骠骑庐陵王府田曹参军。
九年，还领殿中医师。
时武陵王所生葛修华，宿患积时，方术莫效。
梁武帝乃令僧垣视之。
还，具说其状，并记增损时候。
梁武帝叹曰： 卿用意绵密，乃至于此，以此候疾，何疾可逃。
朕常以前代名人，多好此术，是以每恒留情，颇识治体。
今闻卿说，益开人意。 十一年，转领太医正，加文德主帅、直合将军。
梁武帝尝因发热，欲服大黄。
僧垣曰： 大黄乃是快药。
然至尊年高，不宜轻用。 帝弗从，遂至危笃。
梁简文帝在东宫，甚礼之。
四时伏腊，每有赏赐。
太清元年，转镇西湘东王府中记室参军。
僧垣少好文史，不留意于章句。
时商略今古，则为学者所称。
及侯景围建业，僧垣乃弃妻子赴难。
梁武帝嘉之，授戎昭将军、湘东王府记室参军。
及宫城陷，百官逃散。
僧垣假道归，至吴兴，谒郡守张。
嵊见僧垣流涕曰： 吾过荷朝恩，今报之以死。
君是此邦大族，又朝廷旧臣。
今日得君，吾事办矣。 俄而景兵大至，攻战累日，郡城遂陷。
僧垣窜避久之，乃被拘执。
景将侯子鉴素闻其名，深相器遇，因此获免。
及梁简文嗣位，僧垣还建业，以本官兼中书舍人。
子鉴寻镇广陵，僧垣又随至江北。
梁元帝平侯景，召僧垣赴荆州，改授晋安王府谘议。
其时虽克平大乱，而任用非才，朝政混淆，无复纲纪。
僧垣每深忧之。
谓故人曰： 吾观此形势，祸败不久。
今时上策，莫若近关。 闻者皆掩口窃笑。
梁元帝尝有心腹疾，乃召诸医议治疗之方。
咸谓至尊至贵，不可轻脱，宜用平药，可渐宣通。
僧垣曰： 脉洪而实，此有宿食。
非用大黄，必无差理。 梁元帝从之，进汤讫，果下宿食，因而疾愈。
梁元帝大喜。
时初铸钱，一当十，乃赐钱十万，实百万也。
及大军克荆州，僧垣犹侍梁元帝，不离左右。
为军人所止，方泣涕而去。
寻而中山公护使人求僧垣。
僧垣至其营。
复为燕公于谨所召,大相礼接。
太祖又遣使驰驿征僧垣，谨留不遣。
谓使人曰： 吾年时衰暮，疹疾婴沉。
今得此人，望与之偕老。 太祖以谨勋德隆重，乃止焉。
明年，随谨至长安。
武成元年，授小畿伯下大夫。
金州刺史伊娄穆以疾还京，请僧垣省疾。
乃云： 自腰至脐，似有三缚，两脚缓纵，不复自持。 僧垣为诊脉，处汤三剂。
穆初服一剂，上缚即解；次服一剂，中缚复解；又服一剂，三缚悉除。
而两脚疼痹，犹自挛弱。
更为合散一剂，稍得屈申。
僧垣曰： 终待霜降，此患当愈。 及至九月，遂能起行。
大将军、襄乐公贺兰隆先有气疾，加以水肿，喘息奔急，坐卧不安。
或有劝其服决命大散者，其家疑未能决，乃问僧垣。
僧垣曰： 意谓此患不与大散相当。
若欲自服，不烦赐问。 因而委去。
其子殷勤拜请曰： 多时抑屈，今日始来。
竟不可治，意实未尽。 僧垣知其可差，即为处方，劝使急服。
便即气通，更服一剂，诸患悉愈。
天和元年，加授车骑大将军、仪同三司。
大将军、乐平公窦集暴感风疾，精神瞀乱，无所觉知。
诸医先视者，皆云已不可救。
僧垣后至，曰： 困则困矣，终当不死。
若专以见付，相为治之。 其家忻然，请受方术。
僧垣为合汤散，所患即瘳。
大将军、永世公叱伏列椿苦利积时，而不废朝谒。
燕公谨尝问僧垣曰： 乐平、永世俱有痼疾，若如仆意，永世差轻。 对曰： 夫患有深浅，时有克杀。
乐平虽困，终当保全。
永世虽轻，必不免死。 谨曰： 君言必死，当在何时？ 
对曰： 不出四月。 果如其言。
谨叹异之。
六年，迁遂伯中大夫。
建德三年，文宣太后寝疾，医巫杂说，各有异同。
高祖御内殿，引僧垣同坐，曰： 太后患势不轻，诸医并云无虑。
朕人子之情，可以意得。
君臣之义，言在无隐。
公为何如？ 对曰： 臣无听声视色之妙，特以经事已多，准之常人，窃以忧惧。 帝泣曰： 公既决之矣，知复何言！ 寻而太后崩。
其后复因召见，帝问僧垣曰： 姚公为仪同几年？ 
对曰： 臣忝荷朝恩，于兹九载。 帝曰： 勤劳有日，朝命宜隆。 乃授骠骑大将军、开府仪同三司。
又敕曰： 公年过县车，可停朝谒。
若非别敕，不劳入见。 
四年，高祖亲戎东讨，至河阴遇疾。
口不能言；垂覆目，不复瞻视；一足短缩，又不得行。
僧垣以为诸藏俱病，不可并治。
军中之要，莫先于语。
乃处方进药，帝遂得言。
次又治目，目疾便愈。
末乃治足，足疾亦瘳。
比至华州，帝已痊复。
即除华州刺史，仍诏随入京，不令在镇。
宣政元年，表请致仕，优诏许之。
是岁，高祖行幸云阳，遂寝疾。乃诏僧垣赴行在所。
内史柳私问曰： 至尊贬膳日久，脉候何如？ 对曰： 天子上应天心，或当非愚所及。
若凡庶如此，万无一全。 寻而帝崩。
宣帝初在东宫，常苦心痛。
乃令僧垣治之，其疾即愈。帝甚悦。及即位，恩礼弥隆。常从容谓僧垣曰： 常闻先帝呼公为姚公，有之乎？ 对曰： 臣曲荷殊私，实如圣旨。 帝曰： 此是尚齿之辞，非为贵爵之号。
朕当为公建国开家，为子孙永业。 乃封长寿县公，邑一千户。
册命之日，又赐以金带及衣服等。
大象二年，除太医下大夫。
帝寻有疾，至于大渐。
僧垣宿直侍。
帝谓随公曰： 今日性命，唯委此人。 僧垣知帝诊候危殆，必不全济。
乃对曰： 臣荷恩既重，思在效力。
但恐庸短不逮，敢不尽心。 帝颔之。
及静帝嗣位，迁上开府仪同大将军。
隋开皇初，进爵北绛郡公。
三年卒，时年八十五。
遗诫衣白帢入棺，朝服勿敛。
灵上唯置香奁，每日设清水而已。
赠本官，加荆、湖二州刺史。
僧垣医术高妙，为当世所推。
前后效验，不可胜记。
声誉既盛，远闻边服。至于诸蕃外域，咸请托之。
僧垣乃搜采奇异，参校征效者，为集验方十二卷，又撰行记三卷，行于世。
长子察在江南。
次子最，字士会，幼而聪敏，及长，博通经史，尤好著述。
年十九，随僧垣入关。
世宗盛聚学徒，校书于麟趾殿，最亦预为学士。
俄授齐王宪府水曹参军，掌记室事。
特为宪所礼接，赏赐隆厚。
宣帝嗣位，宪以嫌疑被诛。
隋文帝作相，追复官爵。
最以陪游积岁，恩顾过隆，乃录宪功绩为传，送上史局。
最幼在江左，迄于入关，未习医术。
天和中，齐王宪奏高祖，遣最习之。
宪又谓最曰： 尔博学高才，何如王褒、庾信。
王、庾名重两国，吾视之蔑如。
接待资给，非尔家比也。
尔宜深识此意，勿不存心。
且天子有敕，弥须勉励。 最于是始受家业。
十许年中，略尽其妙。
每有人造请，效验甚多。
隋文帝践极，除太子门大夫。
以父忧去官，哀毁骨立。
既免丧，袭爵北绛郡公，复为太子门大夫。
俄转蜀王秀友。
秀镇益州，迁秀府司马。
及平陈，察至。
最自以非嫡，让封于察，隋文帝许之。
秀后阴有异谋，隋文帝令公卿穷治其事。开府庆整、郝伟等并推过于秀。
最独曰： 凡有不法，皆最所为，王实不知也。 搒讯数百，卒无异辞。
最竟坐诛。
时年六十七。
论者义之。
撰梁后略十卷，行于世。
黎景熙字季明，河间人也，少以字行于世。
曾祖嶷，魏太武时，从破平凉，有功，赐爵容城县男，加鹰扬将军。
后为燕郡守。
祖镇，袭爵，为员外散骑侍郎。
父琼，太和中，袭爵，历员外郎、魏县令，后至鄜城郡守。
季明少好读书，性强记默识，而无应对之能。
其从祖广，太武时为尚书郎，善古学。
尝从吏部尚书清河崔玄伯受字义，又从司徒崔浩学楷篆，自是家传其法。
季明亦传习之，颇与许氏有异。
又好占玄象，颇知术数。
而落魄不事生业。
有书千余卷。
虽穷居独处，不以饥寒易操。
与范阳卢道源为莫逆之友。
永安中，道源劝令入仕，始为威烈将军。
魏孝武初，迁镇远将军，寻除步兵校尉。
及孝武西迁，季明乃寓居伊、洛。
侯景徇地河外，召季明从军。
寻授银青光禄大夫，加中军将军，拜行台郎中，除黎阳郡守。
季明从至悬瓠，察景终不足恃，遂去之。
客于颍川，以世路未清，欲优游卒岁。
时王思政镇颍川，累使召。
季明不得已，出与相见。
留于内馆月余。
太祖又征之，遂入关。
乃令季明正定古今文字于东阁。
大统末，除安西将军，寻拜著作佐郎。
于时伦辈，皆位兼常伯，车服华盛。
唯季明独以贫素居之，而无愧色。
又勤于所职，著述不怠。
然性尤专固，不合于时。
是以一为史官，遂十年不调。
魏恭帝元年，进号平南将军、右银青光禄大夫。
六官建，为外史上士。
孝闵帝践阼，加征南将军、右金紫光禄大夫。
时大司马贺兰祥讨吐谷浑，诏季明从军。
还，除骠骑将军、右光禄大夫。
武成末，迁外史下大夫。
保定三年，盛营宫室。
春夏大旱，诏公卿百寮，极言得失。
季明上书曰：臣闻成汤遭旱，以六事自陈。
宣王太甚，而珪璧斯竭。
岂非远虑元元，俯哀兆庶。
方今农要之月，时雨犹愆，率土之心，有怀渴仰。
陛下垂情万类，子爱群生，觐礼百神，犹未丰洽者，岂或作事不节，有违时令，举措失中，傥邀斯旱。
春秋，君举必书，动为典礼，水旱阴阳，莫不应行而至。
孔子曰： 言行，君子之所以动天地，可不慎乎。 春秋庄公三十一年冬，不雨。
五行传以为是岁一年而三筑台，奢侈不恤民也。
僖公二十一年夏，大旱。
五行传以为时作南门，劳民兴役。
汉惠帝二年夏，大旱。
五年夏，大旱，江河水少，溪涧水绝。
五行传以为先是发民十四万六千人城长安。
汉武帝元狩三年夏，大旱。
五行传以为是岁发天下故吏穿昆明池。
然则土木之功，动民兴役，天辄应之以异。
典籍作诫，傥或可思。
上天谴告，改之则善。
今若息民省役，以答天谴，庶灵泽时降，嘉谷有成，则年登可觊，子来非晚。
诗云： 民亦劳止，迄可小康。
惠此中国，以绥四方。 或恐极阳生阴，秋多雨水，年复不登，民将无觊。
如又荐饥，为虑更甚。
时豪富之家，竞为奢丽。
季明又上书曰：臣闻宽大所以兼覆，慈爱所以怀众。
故天地称其高厚者，万物得其容养焉。
四时着其寒暑者，庶类资其忠信焉。
是以帝王者，宽大象天地，忠信则四时。
招摇东指，天下识其春。
人君布德，率土怀其惠。
伏惟陛下资干御宇，品物咸亨，时乘六龙，自强不息，好问受规，天下幸甚。
自古至治之君，亦皆广延博访，询采刍荛，置喜树木，以求其过。
顷年亢旱踰时，人怀望岁。
陛下爰发明诏，广求人瘼。
同禹、汤之罪己，高宋景之守正。
澍雨应时，年谷斯稔。
克己节用，慕质恶华，此则尚矣。
然而朱紫仍耀于衢路，绮縠犹侈于豪家；裋褐未充于细民，糟糠未厌于编户。
此则劝导之理有所未周故也。
今虽导之以政，齐之以刑，风俗固难以一矣。
昔文帝集上书之囊，以作帷帐；惜十家之产，不造露台；后宫所幸，衣不曳地，方之今日富室之饰，曾不如婢隶之服。
然而以身率下，国富刑清，庙称太宗，良有以也。
臣闻圣人久于其道，而天下化成。
今承魏氏丧乱之后，贞信未兴。
宜先 遵五美，屏四恶 ，革浮华之俗，抑流竞之风，察鸿都之小艺，焚雉头之异服，无益之货勿重于时，亏德之器勿陈于侧，则民知德矣。
臣又闻之，为治之要，在于选举。
若差之毫厘，则有千里之失。
后来居上，则致积薪之讥。
是以古之善为治者，贯鱼以次，任必以能。
爵人于朝，不以私爱。
简材以授其官，量能以任其用。官得其材，用当其器，六辔既调，坐致千里。
虞、舜选众，不仁者远。
则庶事康哉，民知其化矣。
帝览而嘉之。
时外史廨宇屡移，未有定所。
季明又上言曰： 外史之职，汉之东观，仪等石渠，司同天禄。
是乃广内秘府，藏言之奥。
帝王所宝，此焉攸在。
自魏及周，公馆不立。
臣虽愚瞽，犹知其非，是以去年十一月中，敢冒陈奏。
将降中旨，即遣修营。
荏苒一周，未加功力。
臣职思其忧，敢不重请。 帝纳焉。
于是廨宇方立。
天和三年，进车骑大将军、仪同三司。
后以疾卒。
赵文深字德本，南阳宛人也。
父遐，以医术进，仕魏为尚药典御。
文深少学楷隶，年十一，献书于魏帝。
立义归朝，除大丞相府法曹参军。
文深雅有钟、王之则，笔势可观。
当时碑牓，唯文深及冀隽而已。
大统十年，追论立义功，封白石县男，邑二百户。
太祖以隶书纰缪，命文深与黎季明、沉遐等依说文及字林刊定六体，成一万余言，行于世。
及平江陵之后，王褒入关，贵游等翕然并学褒书。
文深之书，遂被遐弃。
文深惭恨，形于言色。
后知好尚难反，亦攻习褒书，然竟无所成，转被讥议，谓之学步邯郸焉。
至于碑牓，余人犹莫之逮。
王褒亦每推先之。
宫殿楼阁，皆其迹也。
迁县伯下大夫，加仪同三司。
世宗令至江陵书景福寺碑，汉南人士，亦以为工。
梁主萧察观而美之，赏遗甚厚。
天和元年，露寝等初成，文深以题牓之功，增邑二百户，除赵兴郡守。
文深虽外任，每须题牓，辄复追之。
后以疾卒。
褚该字孝通，河南阳翟人也。
晋末，迁居江左。
祖长乐，齐竟陵王录事参军。
父义昌，梁鄱阳王中记室。
该幼而谨厚，有誉乡曲。
尤善医术，见称于时。
仕梁，历武陵王府参军。
随府西上。
后与萧撝同归国，授平东将军、左银青光禄大夫，转骠骑将军、右光禄大夫。
武成元年，除医正上士。
自许奭死后，该稍为时人所重，宾客迎候，亚于姚僧垣。
天和初，迁县伯下大夫。
五年，进授车骑大将军、仪同三司。
该性淹和，不自矜尚，但有请之者，皆为尽其艺术。
时论称其长者焉。
后以疾卒。
子士则，亦传其家业。
时有强练，不知何许人，亦不知其名字。
魏时有李顺兴者，语默不恒，好言未然之事，当时号为李练。
世人以强类练，故亦呼为练焉。
容貌长壮，有异于人。
若值其不欲言，纵苦加祈请，亦不相酬答。
初闻其言，略不可解。
事过之后，往往有验。
恒寄住诸佛寺，好游行民家，兼历造王公邸第。
所至之处，人皆敬而信之。
晋公护未诛之前，曾手持一大瓠，到护第门外，抵而破之。
乃大言曰： 瓠破子苦。 
时柱国、平高公侯伏侯龙恩早依随护，深被任委。
强练至龙恩宅，呼其妻元氏及其妾媵并婢仆等，并令连席而坐。
诸人以逼夫人，苦辞不肯。
强练曰： 汝等一例人耳，何有贵贱。 
遂逼就坐。
未几而护诛，诸子并死。
龙恩亦伏法，仍籍没其家。
建德中，每夜上街衢边树，大哭释迦牟尼佛，或至申旦，如此者累日，声甚哀怜。
俄而废佛、道二教。
大象末，又以一无底囊，历长安市肆告乞，市人争以米麦遗之。
强练张囊投之，随即漏之于地。
人或问之曰： 汝何为也？ 
强练曰： 此亦无余，但欲使诸人见盛空耳。 至隋开皇初，果移都于龙首山，长安城遂空废。
后亦莫知其所终。
又有蜀郡卫元嵩者，亦好言将来之事，盖江左宝志之流。
天和中，着诗预论周、隋废兴及皇家受命，并有征验。
性尤不信释教，尝上疏极论之。
史失其事，故不为传。
史臣曰：仁义之于教，大矣，术艺之于用，博矣。
狥于是者，不能无非，厚于利者，必有其害。
诗、书、礼、乐所失也浅，故先王重其德。
方术技巧，所失也深，故往哲轻其艺。
夫能通方术而不诡于俗，习技巧而必蹈于礼者，岂非大雅君子乎。
姚僧垣诊候精审，名冠于一代，其所全济，固亦多焉。
而弘兹义方，皆为令器，故能享眉寿，縻好爵。
老聃云 天道无亲，常与善人 ，于是信矣。
