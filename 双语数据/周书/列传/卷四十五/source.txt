自书契之兴，先哲可得而纪者，莫不备乎经传。
若乃选君德于列辟，观遗烈于风声，帝莫高于尧、舜，王莫显于文、武。
是以圣人祖述其道，垂文于六学；宪章其教，作范于百王。
自兹以降，三微骤迁，五纪递袭，损益异术，治乱殊涂。
秦承累世之基，任刑法而殄灭；汉无尺土之业，崇经术而长久。
雕虫是贵，魏道所以陵夷；玄风既兴，晋纲于焉大坏。
考九流之殿最，校四代之兴衰，正君臣，明贵贱，美教化，移风俗，莫尚于儒。
故皇王以之致刑措而反淳朴，贤达以之镂金石而雕竹素。
儒之时义大矣哉！
自有魏道消，海内版荡，彝伦攸斁，戎马生郊。
先王之旧章，往圣之遗训，扫地尽矣。
及太祖受命，雅好经术。
求阙文于三古，得至理于千载，黜魏、晋之制度，复姬旦之茂典。
卢景宣学通群艺，修五礼之缺；长孙绍远才称洽闻，正六乐之坏。
由是朝章渐备，学者向风。
世宗纂历，敦尚学艺。
内有崇文之观，外重成均之职。
握素怀鈆重席解颐之士，间出于朝廷；圆冠方领执经负笈之生，着录于京邑。
济济焉足以踰于向时矣。
洎高祖保定三年，乃下诏尊太傅燕公为三老。
帝于是服衮冕，乘碧辂，陈文物，备礼容，清跸而临太学。
袒割以食之，奉觞以酳之。
斯固一世之盛事也。
其后命輶轩以致玉帛，征沉重于南荆。
及定山东，降至尊而劳万乘，待熊生以殊礼。
是以天下慕向，文教远覃。
衣儒者之服，挟先王之道，开黉舍延学徒者比肩；励从师之志，守专门之业，辞亲戚甘勤苦者成市。
虽遗风盛业，不逮魏、晋之辰，而风移俗变，抑亦近代之美也。
其儒者自有别传及终于隋之中年者，则不兼录。
自余撰于此篇云。
卢诞，范阳涿人也，本名恭祖。
曾祖晏，博学善隶书，有名于世。
仕燕为给事黄门侍郎、营丘成周二郡守。
祖寿，太子洗马。
燕灭入魏，为鲁郡守。
父叔仁，年十八，州辟主簿。
举秀才，除员外郎。
以亲老，乃辞归就养。
父母既殁，哀毁六年，躬营坟垄，遂有终焉之志。
魏景明中，被征入洛，授威远将军、武贲中郎将，非其好也。
寻除镇远将军、通直散骑常侍，并称疾不朝。
乃出为幽州司马，又辞归乡里。
当时咸称其高尚焉。
诞幼而通亮，博学有词彩。
郡辟功曹，州举秀才，不行。
起家侍御史，累迁辅国将军、太中大夫、幽州别驾、北豫州都督府长史。
时刺史高仲密以州归朝，朝廷遣大将军李远率军赴援，诞与文武二千余人奉候大军。
以功授镇东将军、金紫光禄大夫，封固安县伯，邑五百户。
寻加散骑侍郎，拜给事黄门侍郎。
魏帝诏曰： 经师易求，人师难得。
朕诸儿稍长，欲令卿为师。 于是亲幸晋王第，敕晋王以下，皆拜之于帝前。
因赐名曰诞。
加征东将军、散骑常侍。
太祖又以诞儒宗学府，为当世所推，乃拜国子祭酒。
进车骑大将军，仪同三司。
魏恭帝二年，除秘书监。
后以疾卒。
卢光字景仁，小字伯，范阳公辩之弟也。
性温谨，博览群书，精于三礼，善阴阳，解钟律，又好玄言。
孝昌初，释褐司空府参军事，稍迁明威将军、员外侍郎。
及魏孝武西迁，光于山东立义，遥授大都督、晋州刺史、安西将军、银青光禄大夫。
大统六年，携家西入。
太祖深礼之，除丞相府记室参军，赐爵范阳县伯。
俄拜行台郎中，专掌书记。
十年，改封安息县伯，邑五百户。
迁行台右丞，出为华州长史，寻征拜将作大匠。
魏废帝元年，加车骑大将军、仪同三司，除京兆郡守，迁侍中。
六官建，授小匠师下大夫，进授开府仪同三司、匠师中大夫，进爵为侯，增邑五百户，转工部中大夫。
大司马贺兰祥讨吐谷浑，以光为长史，进爵燕郡公。
武成二年，诏光监营宗庙，既成，增邑四百户。
出为虞州刺史，寻治陕州总管府长史。
重论讨浑之功，增邑并前一千九百户。
天和二年卒，时年六十二。
高祖少时，尝受业于光，故赠赙有加恒典。
赠少傅。
谥曰简。
旋光性崇佛道，至诚信敬。
尝从太祖狩于檀台山。
时猎围既合，太祖遥指山上谓群公等曰： 公等有所见不？ 
咸曰： 无所见。 光独曰： 见一桑门。 
太祖曰： 是也。 即解围而还。
令光于桑门立处造浮图，掘基一丈，得瓦钵、锡杖各一。
太祖称叹，因立寺焉。
及为京兆，而郡舍先是数有妖怪，前后郡将无敢居者。
光曰： 吉凶由人，妖不妄作。 遂入居之。
未几，光所乘马忽升厅事，登床南首而立；又食器无故自破。
光并不以介怀。
其精诚守正如此。
撰道德经章句，行于世。
子贲嗣。
大象中，开府仪同大将军。
沉重字德厚，吴兴武康人也。
性聪悟，有异常童。
弱岁而孤，居丧合礼。
及长，专心儒学，从师不远千里，遂博览群书，尤明诗、礼及左氏春秋。
梁大通三年，起家王国常侍。
梁武帝欲高置学官，以崇儒教。
中大通四年，乃革选，以重补国子助教。
大同二年，除五经博士。
梁元帝之在藩也，甚叹异之。
及即位，乃遣主书何武迎重西上。
及江陵平，重乃留事梁主萧察，除中书侍郎，兼中书舍人。
累迁员外散骑侍郎、廷尉卿，领江陵令。
还拜通直散骑常侍、都官尚书，领羽林监。
察又令重于合欢殿讲周礼。
高祖以重经明行修，乃遣宣纳上士柳裘至梁征之。
仍致书曰：
皇帝问梁都官尚书沉重。
观夫八圣六君，七情十义，殊方所以会轨，异代于是率由。
莫不趣大顺之遥涂，履中和之盛致。
及青缃起焰，素篆从风，文逐世疏，义随运舛，大礼存于玉帛之间，至乐形于钟鼓之外。
虽分蛇、聚纬，郁郁之辞盖阙；当涂、典午，抑抑之旨无闻。
有周开基，爰踪圣哲，拯苍生之已沦，补文物之将坠。
天爵具修，人纪咸理。
朕寅奉神器，恭惟宝阙。
常思复礼殷周之年，迁化唐虞之世。
惧三千尚乖于治俗，九变未协于移风。
欲定画一之文，思杜二家之说。
知卿学冠儒宗，行标士则。
卞宝复润于荆阴，随照更明于汉浦。
是用寤寐增劳，瞻望轸念。
爰致束帛之聘，命翘车之招。
所望凤举鸿翻，俄而萃止。
明斯隐滞，合彼异同。
上庠弗坠于微言，中经罔阙于逸义。
近取无独善之讥，远应有兼济之美。
可不盛欤。
昔申涪鲐背，方辞东国；公孙黄发，始造西京。
遂使道为艺基，功参治本。
今者一征，谅兼其二。
若居形声而去影响，尚迷邦而忘观国，非所谓也。
又敕襄州总管、卫公直敦喻遣之，在途供给，务从优厚。
保定末，重至于京师。
诏令讨论五经，并校定钟律。
天和中，复于紫极殿讲三教义。
朝士、儒生、桑门、道士至者二千余人。
重辞义优洽，枢机明辩，凡所解释，咸为诸儒所推。
六年，授骠骑大将军、开府仪同三司、露门博士。
仍于露门馆为皇太子讲论。
建德末，重自以入朝既久，且年过时制，表请还梁。
高祖优诏答之曰： 开府汉南杞梓，每轸虚衿；江东竹箭，亟疲延首。
故束帛聘申，蒲轮征伏。
加以梁朝旧齿，结绶三世，沐浴荣光，祗承宠渥，不忘恋本，深足嘉尚。
而楚材晋用，岂无先哲。
方事求贤，义乖来肃。 重固请，乃许焉。
遣小司门上士杨送之。
梁主萧岿拜重散骑常侍、太常卿。
大象二年，来朝京师。
开皇三年，卒，年八十四。
隋文帝遣舍人萧子宝祭以少牢，赠使持节、上开府仪同三司、许州刺史。
重学业该博，为当世儒宗。
至于阴阳图纬，道经释典，靡不毕综。
又多所撰述，咸得其指要。
其行于世者，周礼义三十一卷、仪礼义三十五卷、礼记义三十卷、毛诗义二十八卷、丧服经义五卷、周礼音一卷、仪礼音一卷、礼记音二卷、毛诗音二卷。
樊深字文深，河东猗氏人也。
早丧母，事继母甚谨。
弱冠好学，负书从师于三河，讲习五经，昼夜不倦。
魏永安中，随军征讨，以功除荡寇将军，累迁伏波、征虏将军，中散大夫。
尝读书见吾丘子，遂归侍养。
魏孝武西迁，樊、王二姓举义，为东魏所诛。
深父保周、叔父欢周并被害。
深因避难，坠崖伤足，绝食再宿。
于后遇得一箪饼，欲食之；然念继母年老患痹，或免虏掠，乃弗食。
夜中匍匐寻母，偶得相见，因以馈母。
还复遁去，改易姓名，游学于汾、晋之间，习天文及算历之术。
后为人所告，囚送河东。
属魏将韩轨长史张曜重其儒学，延深至家，因是更得逃隐。
太祖平河东，赠保周南郢州刺史，欢周仪同三司。
深归葬其父，负土成坟。
寻而于谨引为其府参军，令在馆教授子孙。
除抚军将军、银青光禄大夫，迁开府属，转从事中郎。
谨拜司空，以深为谘议。
大统十五年，行下邽县事。
太祖置学东馆，教诸将子弟，以深为博士。
深经学通赡，每解书，尝多引汉、魏以来诸家义而说之。
故后生听其言者，不能晓悟。
皆背而讥之曰： 樊生讲书多门户，不可解。 然儒者推其博物。
性好学，老而不怠。
朝暮还往，常据鞍读书，至马惊坠地，损折支体，终亦不改。
后除国子博士，赐姓万纽于氏。
六官建，拜大学助教，迁博士，加车骑大将军、仪同三司。
天和二年，迁县伯中大夫，加开府仪同三司。
建德元年，表乞骸骨，诏许之。
朝廷有疑议，常召问焉。
后以疾卒。
深既专经，又读诸史及苍雅、篆籀、阴阳、卜筮之书。
学虽博赡，讷于辞辩，故不为当时所称。
撰孝经、丧服问疑各一卷，撰七经异同说三卷、义略论并录三十一卷，并行于世。
熊安生字植之，长乐阜城人也。
少好学，励精不倦。
初从陈达受三传，又从房虬受周礼，并通大义。
后事徐遵明，服膺历年。
东魏天平中，受礼于李宝鼎。遂博通五经。
然专以三礼教授。
弟子自远方至者，千余人。
乃讨论图纬，捃摭异闻，先儒所未悟者，皆发明之。
齐河清中，阳休之特奏为国子博士。
时朝廷既行周礼，公卿以下多习其业，有宿疑礩滞者数十条，皆莫能详辨。
天和三年，齐请通好，兵部尹公正使焉。
与齐人语及周礼，齐人不能对。
乃令安生至宾馆与公正言。
公正有口辩，安生语所未至者，便撮机要而骤问之。
安生曰： 礼义弘深，自有条贯。
必欲升堂睹奥，宁可汩其先后。
但能留意，当为次第陈之。 公正于是具问所疑，安生皆为一一演说，咸究其根本。
公正深所嗟服，还，具言之于高祖。
高祖大钦重之。
及高祖入邺，安生遽令扫门。
家人怪而问之,安生曰： 周帝重道尊儒，必将见我矣。 俄而高祖幸其第，诏不听拜，亲执其手，引与同坐。
谓之曰： 朕未能去兵，以此为愧。 
安生曰： 黄帝尚有阪泉之战，况陛下龚行天罚乎。 高祖又曰： 齐氏赋役繁兴，竭民财力。
朕救焚拯溺，思革其弊。
欲以府库及三台杂物散之百姓，公以为何如？ 安生曰： 昔武王克商，散鹿台之财，发钜桥之粟。
陛下此诏，异代同美。 高祖又曰： 朕何如武王？ 
安生曰： 武王伐纣，县首白旗；陛下平齐，兵不血刃。
愚谓圣略为优。 高祖大悦，赐帛三百匹、米三百石、宅一区，并赐象笏及九环金带，自余什物称是。
又诏所司给安车驷马，随驾入朝，并敕所在供给。
至京，敕令于大乘佛寺参议五礼。
宣政元年，拜露门学博士、下大夫，其时年已八十余。
寻致仕，卒于家。
安生既学为儒宗，当时受其业擅名于后者，有马荣伯、张黑奴、窦士荣、孔笼、刘焯、刘炫等，皆其门人焉。
所撰周礼义疏二十卷、礼记义疏四十卷、孝经义疏一卷，并行于世。
乐逊字遵贤，河东猗氏人也。
年在幼童，便有成人之操。
弱冠，为郡主簿。
魏正光中，闻硕儒徐遵明领徒赵、魏，乃就学孝经、丧服、论语、诗、书、礼、易、左氏春秋大义。
寻而山东寇乱，学者散逸，逊于扰攘之中，犹志道不倦。
永安中，释褐安西府长流参军。
大统七年，除子都督。
九年，太尉李弼请逊教授诸子。既而太祖盛选贤良，授以守令。
相府户曹柳敏、行台郎中卢光、河东郡丞辛粲相继举逊，称有牧民之才。
弼请留不遣。
十六年，加授建忠将军、左中郎将，迁辅国将军、中散大夫、都督，历弼府西合祭酒、功曹谘议参军。
魏废帝二年，太祖召逊教授诸子。
在馆六年，与诸儒分授经业。
逊讲孝经、论语、毛诗及服虔所注春秋左氏传。
魏恭帝二年，授太学助教。
孝闵帝践阼，以逊有理务材，除秋官府上士。
其年，治太学博士，转治小师氏下大夫。
自谯王俭以下，并束修行弟子之礼。
逊以经术教授，甚有训导之方。
及卫公直镇蒲州，以逊为直府主簿，加车骑将军、左光禄大夫。
武成元年六月，以霖雨经时，诏百官上封事。
逊陈时宜一十四条，其五条切于政要。
其一，崇治方，曰：窃惟今之在官者，多求清身克济，不至惠民爱物。
何者？
比来守令年期既促，岁责有成。
盖谓猛济为贤，未甚优养。
此政既代，后者复然。
夫政之于民，过急则刻薄，伤缓则弛慢。
是以周失舒缓，秦败急酷。
民非赤子，当以赤子遇之。
宜在舒疾得衷，不使劳扰。
顷承魏之衰政，人习逋违。
先王朝宪备行，民咸识法。
但可宣风正俗，纳民轨训而已。
自非军旅之中，何用过为迫切。
至于兴邦致治，事由德教，渐以成之，非在仓卒。
窃谓姬周盛德，治兴文、武，政穆成、康。
自斯厥后，不能无事。
昔申侯将奔，楚子诲之曰 无适小国 。
言以政狭法峻，将不汝容。
敬仲入齐，称曰 幸若获宥，及于宽政 。
然关东诸州，沦陷日久，人在涂炭，当慕息肩。
若不布政优优，闻诸境外，将何以使彼劳民，归就乐土。
其二，省造作，曰：顷者魏都洛阳，一时殷盛，贵势之家，各营第宅，车服器玩，皆尚奢靡。
世逐浮竞，人习浇薄，终使祸乱交兴，天下丧败。
比来朝贡，器服稍华，百工造作，务尽奇巧。
臣诚恐物逐好移，有损政俗。
如此等事，颇宜禁省。
记言 无作淫巧，以荡上心 。
传称 宫室崇侈，民力雕弊 。
汉景有云： 黄金珠玉，饥不可食，寒不可衣。  雕文刻镂，伤农事者也。
锦绣纂组，害女功者也。 以二者为饥寒之本源矣。
然国家非为军戎器用、时事要须而造者，皆徒费功力，损国害民。
未如广劝农桑，以衣食为务，使国储丰积，大功易举。
其三，明选举，曰：选曹赏录勋贤，补拟官爵，必宜与众共之，有明扬之授。
使人得尽心，如睹白日。
其材有升降，其功有厚薄，禄秩所加，无容不审。
即如州郡选置，犹集乡闾，况天下选曹，不取物州郡，自可内除。
此外付曹铨者，既非机事，何足可密。
人生处世，以荣禄为重，修身履行，以纂身为名。
然逢时既难，失时为易。
其选置之日，宜令众心明白，然后呈奏。
使功勤见知，品物称悦。
其四，重战伐，曰：魏祚告终，天睠在德。
而高洋称僭，先迷未败，拥逼山东，事切肘腋。
譬犹棋劫相持，争行先后。
若一行非当，或成彼利。
诚应舍小营大，先保封域，不宜贪利在边，轻为兴动。
捷则劳兵分守，败则所损已多。
国家虽强，洋不受弱。
诗云： 德则不竞，何惮于病！ 唯德可以庇民，非恃强也。
夫力均势敌，则进德者胜。
君子道长，则小人道消。
故昔之善战者，先为不可胜，以待敌之可胜。
彼行暴戾，我则宽仁。
彼为刻薄，我必惠化。
使德泽旁流，人思有道。
然后观衅而作，可以集事。
其五，禁奢侈，曰：按礼，人有贵贱，物有等差，使用之有节，品类之有度。
马后为天下母，而身服大练，所以率下也。
季孙相三君矣，家无衣帛之妾，所以励俗也。
比来富贵之家，为意稍广，无不资装婢隶，作车后容仪，服饰华美，昡曜街衢。
仍使行者辍足，路人倾盖。
论其输力公家，未若介冑之士；然其坐受优赏，自踰攻战之人。
纵令不惜功费，岂不有亏厥德。
必有储蓄之余，孰与务恤军士。
鲁庄公有云： 衣食所安，不敢爱也，必以分人。 诗言： 岂曰无衣，与子同袍。 皆所以取人力也。
又陈事上议之徒，亦应不少，当有上彻天听者。
未闻是非。陛下虽念存物议，欲尽天下之情，而天下之情犹为未尽。
何者？
取人受言，贵在显用。若纳而不显，是而不用，则言之者或寡矣。
保定二年，以训导有方，频加赏赐。
迁遂伯中大夫，授骠骑将军、大都督。
四年，进车骑大将军、仪同三司。
五年，诏鲁公赟、毕公贤等，俱以束修之礼，同受业焉。
天和元年，岐州刺史、陈公纯举逊为贤良。
五年，逊以年在悬车，上表致仕，优诏不许。
于是赐以粟帛及钱等，授湖州刺史，封安邑县子，邑四百户。
民多蛮左，未习儒风。
逊劝励生徒，加以课试，数年之间，化洽州境。
蛮俗生子，长大多与父母别居。
逊每加劝导，多革前弊。
在任数载，频被褒锡。
秩满还朝，拜皇太子谏议，复在露门教授皇子，增邑一百户。
宣政元年，进位上仪同大将军。
大象初，进爵崇业郡公，增邑通前二千户，又为露门博士。
二年，进位开府仪同大将军，出为汾阴郡守。
逊以老病固辞，诏许之。
乃改授东扬州刺史，仍赐安车、衣服及奴婢等。
又于本郡赐田十顷。
儒者以为荣。
隋开皇元年，卒于家，年八十二。
赠本官，加蒲、陕二州刺史。
逊性柔谨，寡于交游。
立身以忠信为本，不自矜尚。
每在众中，言论未尝为人之先。
学者以此称之。
所着孝经、论语、毛诗、左氏春秋序论十余篇。
又着春秋序义，通贾、服说，发杜氏违，辞理并可观。
史臣曰：前世通六艺之士，莫不兼达政术，故云拾青紫如地芥。
近代守一经之儒，多暗于时务，故有贫且贱之耻。
虽通塞有命，而大抵皆然。
尝论之曰：夫金之质也至刚，铸之可以成器；水之性也柔弱，壅之可以坏山。
况乎肖天地之貌，含五常之德，朱蓝易染，熏莸可变，固以随邹俗而好长缨，化齐风而贵紫服。
若乃进趣矜尚，中庸之常情；高秩厚礼，上智之所欲。
是以两汉之朝，重经术而轻律令。
其聪明特达者，咸励精于专门。
以通贤之质，挟黼藻之美，大则必至公卿，小则不失守令。
近代之政，先法令而后经术。
其沉默孤微者，亦笃志于章句，以先王之道，饰腐儒之姿，达则不过侍讲训冑，穷则终于弊衣箪食。
由斯言之，非两汉栋梁之所育，近代薪樗之所产哉，盖好尚之道殊，遭遇之时异也。
史臣每闻故老，称沉重所学，非止六经而已。
至于天官、律历、阴阳、纬候，流略所载，释老之典，靡不博综，穷其幽赜。
故能驰声海内，为一代儒宗。
虽前世徐广、何承天之俦，不足过也。
