窦炽字光成，扶风平陵人也。
汉大鸿胪章十一世孙。
章子统，灵帝时，为雁门太守，避窦武之难，亡奔匈奴，遂为部落大人。
后魏南徙，子孙因家于代，赐姓纥豆陵氏。
累世仕魏，皆至大官。
父略，平远将军。
以炽着勋，赠少保、柱国大将军、建昌公。
炽性严明，有谋略，美须髯，身长八尺二寸。
少从范阳祁忻受毛诗、左氏春秋，略通大义。
善骑射，膂力过人。
魏正光末，北镇扰乱，炽乃随略避地定州，因没于葛荣。
荣欲官略，略不受。
荣疑其有异志，遂留略于冀州，将炽及炽兄善随军。
魏永安元年，尔朱荣破葛荣，炽乃将家随荣于并州。
时葛荣别帅韩娄、郝长众数万人据蓟城不下，以炽为都督，从骠骑将军侯深讨之。
炽手斩娄，以功拜扬烈将军。
三年，除员外散骑侍郎，迁给事中。
建明元年，加武厉将军。
魏孝武即位，茹茹等诸番并遣使朝贡，帝临轩宴之。
有鸱飞鸣于殿前，帝素知炽善射，因欲示远人，乃给炽御箭两只，命射之。
鸱乃应弦而落，诸番人咸叹异焉。
帝大悦，赐帛五十疋。
寻率兵随东南道行台樊子鹄追尔朱仲远，仲远奔梁。
时梁主又遣元树入寇，攻陷谯城，遂据之。
子鹄令炽率骑兵击破之，封行唐县子，邑五百户。
寻拜直合将军、银青光禄大夫，领华骝令，进爵上洛县伯，邑一千户。
时帝与齐神武构隙，以炽有威重，堪处爪牙之任，拜合内大都督。迁抚军将军，朱衣直合，遂从帝西迁。
仍与其兄善重至城下，与武卫将军高金龙战于千秋门，败之。
因入宫城，取御马四十疋并鞍勒，进之行所。
帝大悦，赐炽及善骏马各二疋、驽马十疋。
大统元年，以从驾功，别封真定县公，除东豫州刺史，加卫将军。
从擒窦泰，复弘农，破沙苑，皆有功，增邑八百户。
河桥之战，诸将退走。
炽时独从两骑为敌人所追，至邙山，炽乃下马背山抗之。
俄而敌众渐多，三面攻围，矢下如雨。
炽骑士所执弓，并为敌人所射破，炽乃总收其箭以射之，所中人马皆应弦而倒。
敌以杀伤既多，乃相谓曰： 得此人未足为功。 
乃稍引退。
炽因其怠，遂突围得出。
又从太保李弼讨白额稽胡，破之，除车骑将军。
高仲密以北豫州来附，炽率兵从太祖援之。
至洛阳，会东魏人据邙山为阵，太祖命留辎重于瀍曲，率轻骑奋击，中军与右军大破之，悉虏其步卒。
炽独追至石济而还。
迁车骑大将军、仪同三司、散骑常侍，增邑一千户。
十三年，进使持节、骠骑大将军、开府仪同三司，加侍中，增邑通前三千九百户。
出为泾州刺史，莅职数年，政号清净。
改封安县公，进授大将军。
魏废帝元年，除大都督、原州刺史。
炽抑挫豪右，申理幽滞，每亲巡垄亩，劝民耕桑。
在州十载，甚有政绩。
州城之北，有泉水焉，炽屡经游践，尝与僚吏宴于泉侧，因酌水自饮曰： 吾在此州，唯当饮水而已。 及去职之后，人吏感其遗惠，每至此泉者，莫不怀之。
魏恭帝元年，进爵广武郡公。
属茹茹寇广武，炽率兵与柱国赵贵分路讨之。
茹茹闻军至，引退。
炽度河至曲伏川追及，与战，大破之，斩其酋帅郁久闾是发，获生口数千，及杂畜数万头。
孝闵帝践阼，增邑二千户。
武成二年，拜柱国大将军。
世宗以炽前朝忠勋，望实兼重，欲独为造第。
炽辞以天下未定，干戈未偃，不宜辄发徒役，世宗不许。
寻而帝崩，事方得寝。
保定元年，进封邓国公，邑一万户，别食资阳县一千户，收其租赋。
四年，授大宗伯，随晋公护东征。
天和五年，出为宜州刺史。
先是，太祖田于渭北，令炽与晋公护分射走兔，炽一日获十七头，护获十一头。
护耻其不及，因以为嫌。
至是，炽又以高祖年长，有劝护归政之议，护恶之，故左迁焉。
及护诛，征太傅。
炽既朝之元老，名位素隆，至于军国大谋，常与参议。
尝有疾，高祖至其第而问之，因赐金石之药。
其见礼如此。
帝于大德殿将谋伐齐，炽时年已衰老，乃扼腕曰： 臣虽朽迈，请执干橹，首启戎行。
得一睹诛翦鲸鲵，廓清寰宇，省方观俗，登岳告成，然后归魂泉壤，无复余恨。 高祖壮其志节，遂以炽第二子武当公恭为左二军总管。
齐平之后，帝乃召炽历观相州宫殿。
炽拜贺曰： 陛下真不负先帝矣。 
帝大悦，赐奴婢三十人，及杂缯帛千疋，进位上柱国。
宣政元年，兼雍州牧。
及宣帝营建东京，以炽为京洛营作大监。
宫苑制度，皆取决焉。
大象初，改食乐陵县，邑户如旧。
隋文帝辅政，停洛阳宫作，炽请入朝。
属尉迟迥举兵，炽乃移入金墉城，简练关中军士得数百人，与洛州刺史、平凉公元亨同心固守，仍权行洛州镇事。
相州平，炽方入朝。
属隋文帝初为相国，百官皆劝进。
炽自以累代受恩，遂不肯署笺。
时人高其节。
隋文帝践极，拜太傅，加殊礼，赞拜不名。
开皇四年八月，薨，时年七十八。
赠本官、冀沧瀛赵卫贝魏洛八州诸军事、冀州刺史。
谥曰恭。
炽事亲孝，奉诸兄以悌顺闻。
及其位望隆重，而子孙皆处列位，遂为当时盛族。
子茂嗣。
茂有弟十三人，恭、威最知名。
恭位至大将军。
从高祖平齐，封赞国公，除西兖州总管，以罪赐死。
炽兄善，以中军大都督、南城公从魏孝武西迁。
后仕至太仆、卫尉卿、汾北华瀛三州刺史、骠骑大将军、开府仪同三司、永富县公。
谥曰忠。
子荣定嗣。
起家魏文帝千牛备身。
稍迁平东将军、大都督，进骠骑大将军、仪同三司。
历佽飞中大夫、右司卫上大夫。
大象中，位至大将军。
炽兄子毅。
毅字天武。
父岳，早卒。
及毅着勋，追赠大将军、冀州刺史。
毅深沉有器度，事亲以孝闻。
魏孝武初，起家为员外散骑侍郎。
时齐神武擅朝，毅慨然有殉主之志。
及孝武西迁，遂从入关，封奉高县子，邑六百户，除符玺郎。
从擒窦泰，复弘农，战沙苑，皆有功。
拜右将军、太中大夫，进爵为侯，增邑一千户。
累迁持节、抚军将军、通直散骑常侍。
魏废帝二年，授车骑大将军、仪同三司、大都督，进爵安武县公，增邑一千四百户。
魏恭帝元年，进授骠骑大将军、开府仪同三司、大都督，改封永安县公，出为幽州刺史。
孝闵帝践阼，进爵神武郡公，增邑通前五千户。
保定三年，征还朝，治左宫伯，转小宗伯，寻拜大将军。
时与齐人争衡，戎车岁动，并交结突厥，以为外援。
在太祖之时，突厥已许纳女于我，齐人亦甘言重币，遣使求婚。
狄固贪婪，便欲有悔。
朝廷乃令杨荐等累使结之，往反十余，方复前好。
至是，虽期往逆，犹惧改图。
以毅地兼勋戚，素有威重，乃命为使。
及毅之至，齐使亦在焉。
突厥君臣，犹有贰志。
毅抗言正色，以大义责之，累旬乃定，卒以皇后归。
朝议嘉之，别封成都县公，邑一千户，进位柱国。
出为同州刺史，迁蒲州总管，徙金州总管，加授上柱国，入为大司马。
隋开皇初，拜定州总管。累居藩镇，咸得民和。
二年，薨于州，年六十四。
赠襄郢等六州刺史，谥曰肃。
毅性温和，每以谨慎自守，又尚太祖第五女襄阳公主，特为朝廷所委信。
虽任兼出入，未尝有矜惰之容，时人以此称焉。
子贤嗣。
贤字托贤，志业通敏，少知名。
天和二年，策拜神武国世子。
宣政元年，授使持节仪同大将军。
隋开皇中，袭爵神武公，除迁州刺史。
二女即唐太穆皇后。
武德元年，诏赠司空、穆总管荆郢硖夔复沔岳沅鄂十州诸军事、荆州刺史，封杞国公。
并追赠贤，金迁房直均五州诸军事、金州刺史，袭杞国公。
又追赠贤子绍宣秦州刺史，并袭贤爵。
绍宣无子，仍以绍宣兄孝宣子德藏为嗣。
于翼字文若，太师、燕公谨之子。
美风仪，有识度。
年十一，尚太祖女平原公主，拜员外散骑常侍，封安平县公，邑一千户。
大统十六年，进爵郡公，加大都督，领太祖帐下左右，禁中宿卫。
迁镇南将军、金紫光禄大夫、散骑常侍、武卫将军。
谨平江陵，所赠得军实，分给诸子。
翼一无所取，唯简赏口内名望子弟有士风者，别待遇之。
太祖闻之，特赐奴婢二百口，翼固辞不受。
寻授车骑大将军、仪同三司，加侍中、骠骑大将军、开府仪同三司。
六官建，除左宫伯。
孝闵帝践阼，出为渭州刺史。
翼兄寔先莅此州，颇有惠政。
翼又推诚布信，事存宽简，夷夏感悦，比之大小冯君焉。
时吐谷浑入寇河右，凉鄯河三州咸被攻围，使来告急。
秦州都督遣翼赴援，不从。
寮属咸以为言。
翼曰： 攻取之术，非夷俗所长。
此寇之来，不过抄掠边牧耳。
安能顿兵城下，久事攻围！
掠而无获，势将自走。
劳师以往，亦无所及。
翼揣之已了，幸勿复言。 居数日问至，果如翼所策。
贺兰祥讨吐谷浑，翼率州兵先锋深入。
以功增邑一千二百户。
寻征拜右宫伯。
世宗雅爱文，立麟趾学，在朝有艺业者，不限贵贱，皆预听焉。
乃至萧撝、王褒等与卑鄙之徒同为学士。
翼言于帝曰： 萧撝，梁之宗子；王褒，梁之公卿。
今与趋走同侪，恐非尚贤贵爵之义。 帝纳之，诏翼定其班次，于是有等差矣。
世宗崩，翼与晋公护同受遗诏，立高祖。
保定元年，徙军司马。
三年，改封常山公，邑二千九百户。
天和初，迁司会中大夫，增邑通前三千七百户。
三年，皇后阿史那氏至自突厥，高祖行亲迎之礼，命翼总司仪制。
狄人虽蹲踞无节，然咸惮翼之礼法，莫敢违犯。
遭父忧去职，居丧过礼，为时辈所称。
寻有诏，起令视事。
高祖又以翼有人伦之鉴，皇太子及诸王等相傅以下，并委翼选置。
其所擢用，皆民誉也，时论佥谓得人。
迁大将军，总中外宿卫兵事。
晋公护以帝委翼腹心，内怀猜忌。
转为小司徒，加拜柱国。
虽外示崇重，实疏斥之。
及诛护，帝召翼，遣往河东取护子中山公训，仍代镇蒲州。
翼曰： 冢宰无君陵上，自取诛夷。
元恶既除，余孽宜殄。
然皆陛下骨肉，犹谓疏不间亲。
陛下不使诸王而使臣异姓，非直物有横议，愚臣亦所未安。 帝然之，乃遣越王盛代翼。
先是，与齐陈二境，各修边防，虽通聘好，而每岁交兵。
然一彼一此，不能有所克获。
高祖既亲万机，将图东讨，诏边城镇，并益储偫，加戍卒。
二国闻之，亦增修守御。
翼谏曰： 宇文护专制之日，兴兵至洛，不战而败，所丧实多。
数十年委积，一朝麋散。
虽为护无制胜之策，亦由敌人之有备故也。
且疆埸相侵，互有胜败，徒损兵储，非策之上者。
不若解边严，减戎防，继好息民，敬待来者。
彼必于通和，懈而少备，然后出其不意，一举而山东可图。
若犹习前踪，恐非荡定之计。 帝纳之。
建德二年，出为安随等六州五防诸军事、安州总管。
时属大旱，涢水绝流。
旧俗，每逢亢阳，祷白兆山祈雨。
高祖先禁群祀，山庙已除。
翼遣主簿祭之，即日澍雨沾洽，岁遂有年。
民庶感之，聚会歌舞，颂翼之德。
四年，高祖将东伐，朝臣未有知者，遣纳言卢韫等前后乘驿，三诣翼问策焉。
翼赞成之。
及军出，诏翼率荆、楚兵二万，自宛、叶趣襄城，大将军张光洛、郑恪等并隶焉。
旬日下齐一十九城。
所部都督，辄入民村，即斩以徇。
由是百姓欣悦，赴者如归。
属高祖有疾，班师，翼亦旋镇。
五年，转陕熊等七州十六防诸军事、宜阳总管。
翼以宜阳地非襟带，请移镇于陕。
诏从之，仍除陕州刺史，总管如旧。
其年，大军复东讨，翼自陕入九曲，攻拔造涧等诸城，径到洛阳。
齐洛州刺史独孤永业开门出降，河南九州三十镇，一时俱下。
襄城民庶等喜复见翼，并壶浆塞道。
寻即除洛怀等九州诸军事、河阳总管。
寻徙豫州总管，给兵五千人、马千疋以之镇，并配开府及仪同等二十人。
仍敕河阳、襄州、安州、荆州州总管内有武干者，任翼征牒，不限多少。
仪同以下官爵，承制先授后闻。
陈将鲁天念久围光州，闻翼到汝南，望风退散。
霍州蛮首田元显，负险不宾，于是，送质请附。
陈将任蛮奴悉众攻显，显立栅拒战，莫有异心。
及翼还朝，元显便叛。
其得殊俗物情，皆此类也。
大象初，征拜大司徒。
诏翼巡长城，立亭鄣。
西自鴈门，东至碣石，创新改旧，咸得其要害云。
仍除幽定七州六镇诸军事、幽州总管。
先是，突厥屡为寇掠，居民失业。
翼素有威武，兼明斥候，自是不敢犯塞，百姓安之。
及尉迟迥据相州举兵，以书招翼。
翼执其使，并书送之。
于时隋文帝执政，赐翼杂缯一千五百段、粟麦一千五百石，并珍宝服玩等，进位上柱国，封任国公，增邑通前五千户，别食任城县一千户，收其租赋。
翼又遣子让通表劝进，并请入朝。
隋文帝许之。
开皇初，拜太尉。
或有告翼，云往在幽州欲同尉迟迥者，隋文召致室，遣理官按验。
寻以无实见原，仍复本位。
三年五月，薨。
赠本官、加蒲晋怀绛邵汾六州诸军事、蒲州刺史，谥曰穆。
翼性恭俭，与物无竞，常以满盈自戒，故能以功名终。
子玺，官至上大将军、军司马、黎阳郡公。
玺弟诠，上仪同三司、吏部下大夫、常山公。
诠弟让，仪同三司。
尉迟迥之举兵也，河西公李贤弟穆为并州总管，亦执迥子送之。
李穆字显庆，少明敏，有度量。
太祖入关，便给事左右，深被亲遇。
穆亦小心谨肃，未尝懈怠。
太祖嘉之，遂处以腹心之任，出入卧内，当时莫与为比。
及侯莫陈悦害贺拔岳，太祖自夏州赴难，而悦党史归据原州，犹为悦守。
太祖令侯莫陈崇轻骑袭之。
穆先在城中，与兄贤、远等据城门应崇，遂擒归。
以功授都督。
从迎魏孝武，封永平县子，邑三百户。
擒窦泰，复弘农，并有战功。
沙苑之捷，穆又言于太祖曰： 高欢今日已丧胆矣，请速逐之，则欢可擒也。 太祖不听。
论前后功，进爵为公。
河桥之战，太祖所乘马中流矢惊逸，太祖坠于地，军中大扰。
敌人追及之，左右皆奔散，穆乃以策抶太祖，因大骂曰： 尔曹主何在？
尔独住此！ 敌人不疑是贵人也，遂舍之而过。
穆以马授太祖，遂得俱免。
是日微穆，太祖已不济矣。
自是恩盼更隆。
擢授武卫将军，加大都督、车骑大将军、仪同三司，进爵安郡公，增邑一千七百户。
前后赏赐，不可胜计。
久之，太祖美其志节，乃叹曰： 人之所贵，唯身命耳，李穆遂能轻身命之重，济孤于难。
虽复加之以爵位，赏之以玉帛，未足为报也。 乃特赐铁券，恕以十死。
进骠骑大将军、开府仪同三司、侍中。
初，穆授太祖以骢马，其后中厩有此色马者，悉以赐之。
又赐穆世子惇安乐郡公，姊一人为郡君，余姊妹并为县君，兄弟子侄及缌麻以上亲并舅氏，皆沾厚赐。
其见褒崇如此。
从解玉壁围，拜安定国中尉。
寻授同州刺史，入为太仆卿。
征江陵功，封一子长城县侯，邑千户。
寻进位大将军，赐姓拓拔氏。
俄除原州刺史，又以贤子为平高郡守，远子为平高县令，并加鼓吹。
穆自以叔侄一家三人，皆牧宰乡里，恩遇过隆，固辞不拜。
太祖不许。
后转雍州刺史，入为小冢宰。
孝闵帝践阼，增邑通前三千七百户，又别封一子为县伯。穆请回封贤子孝轨，许之。
及远子植谋害晋公护，植诛死，穆亦坐除名。
时植弟基任淅州刺史，例合从坐。
穆频诣护，请以子惇、怡等代基死，辞理酸切，闻者莫不动容。
护矜之，遂特免基死。
世宗即位，拜骠骑大将军、开府仪同三司、大都督、安武郡公、直州刺史。
武成二年，拜少保。
保定二年，进位大将军。
三年，从随公杨忠东伐。
还，拜小司徒，迁柱国大将军，别封一子郡公，邑二千户。
五年，迁大司空。
天和二年，进封申国公，邑五千户，旧爵回授一子。
建德元年，迁太保。
寻出为原州总管。
四年，高祖东征，令穆率兵三万，别攻轵关及河北诸县，并破之。
后以帝疾班师，弃而不守。
六年，进位上柱国，除并州总管。
时东夏再平，人情尚扰，穆镇之以静，百姓怀之。
大象元年，迁大左辅，总管如旧。
二年，加太傅，仍总管。
及尉迟迥举兵，穆子荣欲应之。
穆弗听曰： 周德既衰，愚智共悉。
天时若此，吾岂能违天。 乃遣使谒隋文帝，并上十三环金带，盖天子之服也，以微申其意。
时迥子谊为朔州刺史，亦执送京师。
迥令其所署行台韩长业攻陷潞州，执刺史赵威，署城民郭子胜为刺史。
穆遣兵讨之，获子胜。
隋文帝嘉之，以穆劳效同破邺城第一勋，加三转，听分授其二子荣、才及兄贤子孝轨。
荣及才并仪同大将军，孝轨进开府仪同大将军。
又别封子雄为密国公，邑三千户。
穆长子惇，字士宇。
大统四年，以穆功赐爵安平县侯，寻授车骑大将军、仪同三司、大都督，进爵为公。
太祖令功臣世子并与略阳公游处，惇于时辈之中，特被引接。
每有遐方服玩，异域珍奇，无不班锡。
俄小武伯，进爵安乐郡公。
天和三年，迁骠骑大将军、开府仪同三司、凤州刺史。
卒于位。
赠大将军、原灵豳三州刺史。
史臣曰：窦炽仪表魁梧，器识雄远。
入参朝政，则嘉谋以陈；出总蕃条，则惠政斯洽。
窦毅忠肃奉上，温恭接下，茂实彰于本朝，义声扬于殊俗。
并以国华民望，论道当官，荣映一时，庆流来叶。
及炽迟疑劝进，有送故之心，虽王公恨恨，何以加此。
语曰： 君使臣以礼，臣事君以忠。 然则效忠之迹或殊，处臣之理斯一，榷言指要，其维致命乎。
是以典午擅朝，葛公休为之投袂；新都篡盗，翟仲文所以称兵。
及东郡诛夷，竟速汉朝之祸；淮南覆败，无救魏室之亡。
而烈士贞臣，赴蹈不已，岂忠义所感，视死如归者欤。
于、李之送往事居，有曲于此。
翼既功臣之子，地即姻亲；穆乃早着勋庸，深寄肺腑。
并兼文武之任，荷累世之恩，理宜与存与亡，同休同戚。
加以受扞城之托，总戎马之权，势力足以勤王，智能足以卫难。
乃宴安宠禄，曾无释位之心；报使献诚，但务随时之义。
弘名节以高贵，岂所望于二公。
若舍彼天时，征诸人事，显庆起晋阳之甲，文若发幽蓟之兵，协契岷峨，约从漳滏，北控沙漠，西指崤函，则成败之数，未可量也。
