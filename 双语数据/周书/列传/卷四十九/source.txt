盖天地之所覆载，至大矣；日月之所临照，至广矣。
然则万物之内，民人寡而禽兽多；两仪之间，中土局而庶俗旷。
求之邹说，诡怪之迹实繁；考之山经，奇谲之词匪一。
周、孔存而不论，是非纷而莫辩。
秦皇鞭笞天下，黩武于遐方；汉武士马强盛，肆志于远略。
匈奴既却，其国已虚；犬马既来，其民亦困。
是知鴈海龙堆，天所以绝夷夏也；炎方朔漠，地所以限内外也。
况乎时非秦、汉，志甚嬴、刘，违天道以求其功，殚民力而从所欲，颠坠之衅，固不旋踵。
是以先王设教，内诸夏而外夷狄；往哲垂范，美树德而鄙广地。
虽禹迹之东渐西被，不过海及流沙；王制之自北徂南，裁称穴居交趾。
岂非道贯三古，义高百代者乎。
有周承丧乱之后，属战争之日，定四表以武功，安三边以权道。
赵、魏尚梗，则结姻于北狄；厩库未实，则通好于西戎。
由是德刑具举，声名遐洎。
卉服毡裘，辐协于属国；商胡贩客，填委于旗亭。
虽东略漏三吴之地，南巡阻百越之境，而国威之所肃服，风化之所覃被，亦足为弘矣。
其四夷来朝聘者，今并纪之于后。
至于道路远近，物产风俗，详诸前史，或有不同。
斯皆录其当时所记，以备遗阙云尔。
高丽者，其先出于夫余。
自言始祖曰朱蒙，河伯女感日影所孕也。
朱蒙长而有材略，夫余人恶而逐之。
土于纥斗骨城，自号曰高句丽，仍以高为氏。
其孙莫来渐盛，击夫余而臣之。
莫来裔孙琏，始通使于后魏。
其地，东至新罗，西渡辽水二千里，南接百济，北邻靺鞨千余里。
治平壤城。
其城，东西六里，南临浿水。
城内唯积仓储器备，寇贼至日，方入固守。
王则别为宅于其侧，不常居之。
其外有国内城及汉城，亦别都也，复有辽东、玄菟等数十城，皆置官司，以相统摄。
大官有大对卢，次有太大兄、大兄、小兄、意俟奢、乌拙、太大使者、大使者、小使者、褥奢、翳属、仙人并褥萨凡十三等，分掌内外事焉。
其大对卢，则以强弱相陵，夺而自为之，不由王之署置也。
其刑法：谋反及叛者，先以火焚爇，然后斩首，籍没其家。盗者，十余倍征赃。若贫不能备，及负公私债者，皆听评其子女为奴婢以偿之。
丈夫衣同袖衫、大口裤、白韦带、黄革履。
其冠曰骨苏，多以紫罗为之，杂以金银为饰。
其有官品者，又插二鸟羽于其上，以显异之。
妇人服裙襦，裾袖皆为袂。
书籍有五经、三史、三国志、晋阳秋。
兵器有甲弩弓箭戟捎矛鋋。
赋税则绢布及粟，随其所有，量贫富差等输之。
土田塉薄，居处节俭。
然尚容止。
多诈伪，言辞鄙秽，不简亲疏，乃至同川而浴，共室而寝。
风俗好淫，不以为愧。
有游女者，夫无常人。
婚娶之礼，略无财币，若受财者，谓之卖婢，俗甚耻之。
父母及夫丧，其服制同于华夏。
兄弟则限以三月。
敬信佛法，尤好淫祀。
又有神庙二所：一曰夫余神，刻木作妇人之象；一曰登高神，云是其始祖夫余神之子。
并置官司，遣人守护。
盖河伯女与朱蒙云。
琏五世孙成，大统十二年，遣使献其方物。
成死，子汤立。
建德六年，汤又遣使来贡。
高祖拜汤为上开府仪同大将军、辽东郡开国公、辽东王。
百济者，其先盖马韩之属国，夫余之别种。有仇台者，始国于带方。
故其地界东极新罗，北接高句丽，西南俱限大海。
东西四百五十里，南北九百余里。
治固麻城。
其外更有五方：中方曰古沙城，东方曰得安城，南方曰久知下城，西方曰刀先城，北方曰熊津城。
王姓夫余氏，号于罗瑕，民呼为鞬吉支，夏言并王也。
妻号于陆，夏言妃也。
官有十六品。
左平五人，一品；达率三十人，二品；恩率三品；德率四品；扞率五品；柰率六品。
六品已上，冠饰银华。将德七品，紫带；施德八品，皂带；固德九品，赤带；德十品，青带；对德十一品，文督十二品，皆黄带；武督十三品，佐军十四品，振武十五品，克虞十六品，皆白带。
自恩率以下，官无常员，各有部司，分掌众务。
内官有前内部、谷部、肉部、内掠部、外掠部、马部、刀部、功德部、药部、木部、法部、后官部。
外官有司军部、司徒部、司空部、司寇部、点口部、客部、外舍部、绸部、日官部、都市部。
都下有万家，分为五部，曰上部、前部、中部、下部、后部，统兵五百人。
五方各有方领一人，以达率为之；郡将三人，以德率为之。
方统兵一千二百人以下，七百人以上。
城之内外民庶及余小城，咸分焉。
其衣服，男子略同于高丽。
若朝拜祭祀，其冠两厢加翅，戎事则不。
拜谒之礼，以两手据地为敬。
妇人衣袍，而袖微大。
在室者，编发盘于首，后垂一道为饰；出嫁者，乃分为两道焉。
兵有弓箭刀矛。
俗重骑射，兼爱坟史。
其秀异者，颇解属文。
又解阴阳五行。
用宋元嘉历，以建寅月为岁首。
亦解医药卜筮占相之术。
有投壶、樗蒲等杂戏，然尤尚奕棋。
僧尼寺塔甚多，而无道士。
赋税以布绢丝麻及米等，量岁丰俭，差等输之。
其刑罚：反叛、退军及杀人者，斩；盗者，流，其赃两倍征之；妇人犯奸者，没入夫家为婢。
婚娶之礼，略同华俗。
父母及夫死者，三年治服；余亲，则葬讫除之。
土田下湿，气候温暖。
五谷杂果菜蔬及酒醴肴馔药品之属，多同于内地。
唯无驼驴骡羊鹅鸭等。
其王以四仲之月，祭天及五帝之神。
又每岁四祠其始祖仇台之庙。
自晋、宋、齐、梁据江左，后魏宅中原，并遣使称藩，兼受封拜。
齐氏擅东夏，其王隆亦通使焉。
隆死，子昌立。
建德六年，齐灭，昌始遣使献方物。
宣政元年，又遣使来献。
蛮者，盘瓠之后。
族类衍，散处江、淮之间，汝、豫之郡。
凭险作梗，世为寇乱。
逮魏人失驭，其暴滋甚。
有冉氏、向氏、田氏者，陬落尤盛。
余则大者万家，小者千户。
更相崇树，僭称王侯，屯据三峡，断遏水路，荆、蜀行人，至有假道者。
太祖略定伊、瀍，声教南被，诸蛮畏威，靡然向风矣。
大统五年，蔡阳蛮王鲁超明内属，以为南雍州刺史，仍世袭焉。
十一年，蛮首梅勒特来贡其方物。
寻而蛮帅田杜清及沔、汉诸蛮扰动，大将军杨忠击破之。
其后蛮帅杜青和自称巴州刺史，以州入附。
朝廷因其所称而授之。
青和后遂反，攻围东梁州。
其唐州蛮田鲁嘉亦叛，自号豫州伯。
王雄、权景宣等前后讨平之。
语在泉仲遵及景宣传。
魏废帝初，蛮酋樊舍举落内附，以为淮北三州诸军事、淮州刺史、淮安郡公。
于谨等平江陵，诸蛮骚动，诏豆卢宁、蔡佑等讨破之。
魏恭帝二年，蛮酋宜民王田兴彦、北荆州刺史梅季昌等相继款附。
以兴彦、季昌并为开府仪同三司，加季昌洛州刺史，赐爵石台县公。
其后巴西人谯淹扇动群蛮，以附于梁。
蛮帅向镇侯、向彪等应之。
向五子王又攻陷信州。
田乌度、田都唐等抄断江路。
文子荣复据荆州之汶阳郡，自称仁州刺史。
并邻州刺史蒲微亦举兵逆命。
诏田弘、贺若敦、潘招、李迁哲讨破之。
语在敦及迁哲、雄等传。
武成初，文州蛮叛，州选军讨定之。
寻而冉令贤、向五子王等又攻陷白帝，杀开府杨长华，遂相率作乱。
前后遣开府元契、赵刚等总兵出讨，虽颇剪其族类，而元恶未除。
天和元年，诏开府陆腾督王亮、司马裔等讨之。
腾水陆俱进，次于汤口，先遣喻之。
而令贤方增浚城池，严设扞御。
遣其长子西黎、次子南王领其支属，于江南险要之地置立十城，远结涔阳蛮为其声援。
令贤率其精卒，固守水逻城。
腾乃总集将帅，谋其进趣。
咸欲先取水逻，然后经略江南。
腾言于众曰： 令贤内恃水逻金汤之险，外托涔阳辅车之援，兼复资粮充实，器械精新。
以我悬军攻其严垒，脱一战不克，更成其气。
不如顿军汤口，先取江南，剪其羽毛，然后进军水逻。
此制胜之计也。 众皆然之。
乃遣开府王亮率众渡江，旬日攻拔其八城，凶党奔散。
获贼帅冉承公并生口三千人，降其部众一千户。
遂简募骁勇，数道入攻水逻。
路经石壁城。
此城峻崄，四面壁立，故以名焉。
唯有一小路，缘梯而上。
蛮蜑以为峭绝，非兵众所行。
腾被甲先登，众军继进，备经危阻，累月乃得旧路。
且腾先任隆州总管，雅知蛮帅冉伯犁、冉安西与令贤有隙。
腾乃招诱伯犁等，结为父子，又多遗其金帛。
伯犁等悦，遂为乡导。
水逻侧又有石胜城者，亦是险要。
令贤使兄子龙真据之。
腾又密诱龙真云，若平水逻，使其代令贤处。
龙真大悦，密遣其子诣腾。
腾乃厚加礼接，赐以金帛。
蛮贪利既深，仍请立效。
乃谓腾曰： 欲翻所据城，恐人力寡少。 腾许以三百兵助之。
既而遣二千人衔枚夜进。
龙真力不能御，遂平石胜城。
晨至水逻，蛮众大溃，斩首万余级，虏获一万口。
令贤遁走，追而获之，并其子弟等皆斩之。
司马裔又别下其二十余城，获蛮帅冉三公等。
腾乃积其骸骨于水逻城侧，为京观。
后蛮蜑望见，辄大号哭。
自此狼戾之心辍矣。
时向五子王据石默城，令其子宝胜据双城。
水逻平后，频遣喻之，而五子王犹不从命。
腾又遣王亮屯牢坪，司马裔屯双城以图之。
腾虑双城孤峭，攻未易拔。
贼若委城奔散，又难追讨。
乃令诸军周回立栅，遏其走路。
贼乃大骇。
于是纵兵击破之，擒五子王于石默，获宝胜于双城，悉斩诸向首领，生擒万余口。
信州旧治白帝。
腾更于刘备故宫城南，八阵之北，临江岸筑城，移置信州。
又以巫县、信陵、秭归并是硖中要险，于是筑城置防，以为襟带焉。
天和六年，蛮渠冉祖喜、冉龙骧又反，诏大将军赵誾讨平之。
自此群蛮慑息，不复为寇矣。
獠者，盖南蛮之别种，自汉中达于邛、笮，川洞之间，在所皆有之。
俗多不辨姓氏，又无名字，所生男女，唯以长幼次第呼之。
其丈夫称阿謨、阿段，妇人阿夷、阿第之类，皆其语之次第称谓也。
喜则群聚，怒则相杀，虽父子兄弟，亦手刃之。
递相掠卖，不避亲戚。
被卖者号叫不服，逃窜避之，乃将买人指撝捕逐，若追亡叛，获便缚之。
但经被缚者，即服为贱隶，不敢更称良矣。
俗畏鬼神，尤尚淫祀巫祝，至有卖其昆季妻孥尽者，乃自卖以祭祀焉。
往往推一酋帅为王，亦不能远相统摄。
自江左及中州递有巴、蜀，多恃险不宾。
太祖平梁、益之后，令所在抚慰。
其与华民杂居者，亦颇从赋役。
然天性暴乱，旋至扰动。
每岁命随近州镇出兵讨之，获其口以充贱隶，谓之为压獠焉。
后有商旅往来者，亦资以为货，公卿逮于民庶之家，有獠口者多矣。
魏恭帝三年，陵州木笼獠反，诏开府陆腾讨破之，俘斩万五千人。
保定二年，铁山獠又反，抄断江路。
陆腾复攻拔其三城，虏获三千人，降其种三万落。
语在腾传。
天和三年，梁州恒棱獠叛，总管长史赵文表讨之。
军次巴州，文表欲率众径进。
军吏等曰： 此獠旅拒日久，部众甚强。
讨之者皆四面攻之，以分其势。
今若大军直进，不遣奇兵，恐并力于我，未可制胜。 文表曰： 往者既不能制之，今须别为进趣。
若四面遣兵，则獠降走路绝，理当相率以死拒战。
如从一道，则吾得示威恩，分遣使人以理晓谕。
为恶者讨之，归善者抚之。
善恶既分，易为经略。
事有变通，奈何欲遵前辙也。 文表遂以此意遍令军中。
时有从军熟獠，多与恒棱亲识，即以实报之。
恒棱獠相与聚议，犹豫之间，文表军已至其界。
獠中先有二路，一路稍平，一路极险。
俄有生獠酋帅数人来见文表曰： 我恐官军不悉山川，请为乡导。 文表谓之曰： 此路宽平，不须导引，卿但先去，好慰谕子弟也。 乃遣之。
文表谓其众曰： 向者，獠帅语吾从宽路而行，必当设伏要我。
若从险路，出其不虞，獠众自离散矣。 于是勒兵从险道进，其有不通之处，随即治之。
乘高而望，果见其伏兵。
獠既失计，争携妻子，退保险要。
文表顿军大蓬山下，示以祸福，遂相率来降。
文表皆慰抚之，仍征其税租，无敢动者。
后除文表为蓬州刺史，又大得獠和。
建德初，李晖为梁州总管，诸獠亦并从附。
然其种类滋蔓，保据岩壑，依林走险，若履平地，虽屡加兵，弗可穷讨。
性又无知，殆同禽兽，诸夷之中，最难以道义招怀者也。
宕昌羌者，其先盖三苗之胤。
周时与庸、蜀、微、卢等八国从武王灭商。
汉有先零、烧当等，世为边患。
其地，东接中华，西通西域，南北数千里。
姓别自为部落，各立酋帅，皆有地分，不相统摄。
宕昌即其一也。俗皆土著，居有栋宇。
其屋织牦牛尾及羖羊毛覆之。
国无法令，又无徭赋。
唯征伐之时，乃相屯聚；不然，则各事生业，不相往来。
皆衣裘褐，牧养牦牛羊豕，以供其食。
父子伯叔兄弟死者，即以其继母、世叔母、及嫂等为妻。俗无文字，但候草木荣落，以记岁时。
三年一相聚，杀牛羊以祭天。
有梁者，世为酋帅，得羌豪心，乃自称王焉。
其界自仇池以西，东西千里，水以南，南北八百里。
地多山阜，部众二万余落。
勤孙弥忽，始通使于后魏。
太武因其所称而授之。
自弥忽至仚定九世，每修职贡不绝。
后见两魏分隔，遂怀背诞。
永熙末，仚定乃引吐谷浑寇金城。
大统初，又率其种人入寇。
诏行台赵贵督仪同侯莫陈顺等击破之。
仚定惧，称藩请罪。
太祖舍之，拜抚军将军。
四年，以仚定为南洮州刺史、要安蕃王。
后改洮州为岷州，仍以仚定为刺史。
是岁，秦州浊水羌反，州军讨平之。
七年，仚定又举兵入寇。
独孤信时镇陇右，诏信率众便讨之。
军未至而仚定为其下所杀。
信进兵破其余党。
朝廷方欲招怀殊俗，乃更以其弟弥定为宕昌王。
十六年，弥定宗人獠甘袭夺其位，弥定来奔。
先是，羌酋傍乞铁匆等因仚定反叛之际，遂拥众据渠林川，与渭州民郑五丑扇动诸羌，阻兵逆命。
至是诏大将军宇文贵、豆卢宁、凉州刺史史宁等率兵讨獠甘等，并擒斩之，纳弥定而还。
语在贵等传。
其后羌酋东念姐、巩廉俱和等反，大将军豆卢宁、王勇等前后讨平之。
保定初，弥定遣使献方物。
三年，又遣使献生猛兽。
四年，弥定寇洮州，总管李贤击走之。
是岁，弥定又引吐谷浑寇石门戍，贤复破之。
高祖怒，诏大将军田弘讨灭之，以其地为宕州。
邓至羌者，羌之别种也。
有像舒治者，世为白水酋帅，自称王焉。
其地北与宕昌相接，风俗物产亦与宕昌略同。
自舒治至檐桁十一世。
魏恭帝元年，檐桁失国来奔，太祖令章武公导率兵送复之。
白兰者，羌之别种也。
其地东北接吐谷浑，西北至利模徒，南界那鄂，风俗物产与宕昌略同。
保定元年，遣使献犀甲铁铠。
氐者，西夷之别种。
三代之际，盖自有君长，而世一朝见。
故诗称 自彼氐、羌，莫敢不来王 也。
汉武帝灭之，以其地为武都郡。
自汧、渭抵于巴、蜀，种类实繁。
汉末，有氐帅杨驹，始据仇池百顷，最为强族。
其后渐盛，乃自称王。
至裔孙纂，为坚所灭。
坚败，其族人定又自称王。
定为乞伏干归所杀。
定从弟盛，代有其国。
世受魏氏封拜，亦通使于江左。
然其种落分散，叛服不恒，陇、汉之间，屡被其害。
盛之苗裔曰集始，魏封为武兴王。
集始死，子绍先立，遂僭称大号。
魏将傅竖眼灭之，执绍先归诸京师，以其地为武兴镇。
魏氏洛京未定，天下乱，绍先奔还武兴，复自立为王。
太祖定秦、陇，绍先称藩，送妻子为质。
大统元年，绍先请其妻女，太祖奏魏帝还之。
绍先死，子辟邪立。
四年，南岐州氐苻安寿反，攻陷武都，自号太白王。
诏大都督侯莫陈顺与渭州刺史长孙澄讨破之。
安寿以其众降。
九年，清水氐酋李鼠仁据险作乱，氐帅梁道显叛攻南由，太祖遣典签赵昶慰谕之，鼠仁等相继归附。
语在昶传。
十一年，于武兴置东益州，以辟邪为刺史。
十五年，安夷氐复叛，赵昶时为郡守，收其首逆者二十余人斩之，余众乃定。
于是以昶行南秦州事。
氐帅盖闹等相率作乱，闹据北谷，其党覃洛聚洮中，杨兴德、苻双围平氐城，姜樊哙乱武阶，西结宕昌羌獠甘，共推盖闹为主。
昶分道遣使宣示祸福，然后出兵讨之，擒盖闹，散其余党。
兴州叛氐复侵逼南岐州，刺史叱罗协遣使告急，昶率兵赴救，又大破之。
先是，氐首杨法深据阴平自称，亦盛之苗裔也。
魏孝昌中，举众内附。
自是职贡不绝。
废帝元年，以法深为黎州刺史。
二年，杨辟邪据州反，群氐复与同逆。
诏叱罗协与赵昶讨平之。
太祖乃以大将军宇文贵为大都督、六州诸军事、兴州刺史。
贵威名先着，群氐颇畏服之。
是岁，杨法深从尉迟迥平蜀，军回，法深旋镇。
寻与其种人杨崇集、杨陈侳各拥其众，递相攻讨。
赵昶时督成武沙三州诸军事、成州刺史，遣使和解之。
法深等从命。
乃分其部落，更置州郡以处之。
魏恭帝末，武兴氐反，围利州。
凤州固道氐魏天王等亦聚众响应。
大将军豆卢宁等讨平之。
世宗时，兴州人咤及下辩、柏树二县民反，相率破兰皋戍。
氐酋姜多复率厨中氐、蜀攻陷落丛郡以应之。
赵昶率众讨平二县，并斩段咤。
而阴平、卢北二郡氐复往往屯聚，与厨中相应。
昶乃简择精骑，出其不意，径入厨中。
至大竹坪，连破七栅，诛其渠率，二郡并降。
及昶还，厨中主氐复为寇掠。
昶又遣仪同刘崇义、宇文琦率兵入厨中讨之，大破氐众，斩姜多及苻肆王等。
于是群氐并平。
及王谦举兵，沙州氐帅开府杨永安又据州应谦，大将军达奚儒讨平之。
稽胡一曰步落稽，盖匈奴别种，刘元海五部之苗裔也。
或云山戎赤狄之后。
自离石以西，安定以东，方七八百里，居山谷间，种落繁炽。
其俗土著，亦知种田。
地少桑蚕，多麻布。
其丈夫衣服及死亡殡葬，与中夏略同。
妇人则多贯蜃贝以为耳及颈饰。
又与华民错居，其渠帅颇识文字。
然语类夷狄，因译乃通。
蹲踞无礼，贪而忍害。
俗好淫秽，处女尤甚。
将嫁之夕，方与淫者叙离，夫氏闻之，以多为贵。
既嫁之后，颇亦防闲，有犯奸者，随事惩罚。
又兄弟死，皆纳其妻。
虽分统郡县，列于编户，然轻其徭赋，有异齐民。
山谷阻深者，又未尽役属。
而凶悍恃险，数为寇乱。
魏孝昌中，有刘蠡升者，居云阳谷，自称天子，立年号，署百官。
属魏氏政乱，力不能讨。
蠡升遂分遣部众，抄掠居民，汾、晋之间，略无宁岁。
齐神武迁邺后，始密图之。
伪许以女妻蠡升太子，蠡升信之，遂遣其子诣邺。
齐神武厚为之礼，缓以婚期。
蠡升既恃和亲，不为之备。
大统元年三月，齐神武潜师袭之。
蠡升率轻骑出外征兵，为其北部王所杀，斩首送于齐神武。
其众复立蠡升第三子南海王为主，率兵拒战。
齐神武击灭之，获其伪主，及其弟西海王，并皇后夫人王公以下四百余人，归于邺。
居河西者，多恃险不宾。
时方与齐神武争衡，未遑经略。
太祖乃遣黄门郎杨就安抚之。
五年，黑水部众先叛。
七年，别帅夏州刺史刘平伏又据上郡反。
自是北山诸部，连岁寇暴。
太祖前后遣李远、于谨、侯莫陈崇、李弼等相继讨平之。
武成初，延州稽胡郝阿保、郝狼皮率其种人附于齐氏。
阿保自署丞相，狼皮自署柱国，并与其别部刘桑德共为影响。
柱国豆卢宁督诸军与延州刺史高琳击破之。
二年，狼皮等余党复叛。诏大将军韩讨之，俘斩甚众。
保定中，离石生胡数寇汾北，勋州刺史韦孝宽于险要筑城，置兵粮，以遏其路。
及杨忠与突厥伐齐，稽胡等复怀旅拒，不供粮饩。
忠乃诈其酋帅，云与突厥欲回兵讨之。
酋帅等惧，乃相率供馈焉。
语在忠传。
其后丹州、绥州、银州等部内诸胡，与蒲川别帅郝三郎等又频年逆命。
复诏达奚震、辛威、于寔等前后穷讨，散其种落。
天和二年，延州总管宇文盛率众城银州，稽胡白郁久同、乔是罗等欲邀袭盛军，盛并讨斩之。
又破其别帅乔三勿同等。五年，开府刘雄出绥州，巡检北边，川路稽胡帅乔白郎、乔素勿同等度河逆战，雄复破之。
建德五年，高祖败齐师于晋州，乘胜逐北，齐人所弃甲仗，未暇收敛，稽胡乘闲窃出，并盗而有之。
乃立蠡升孙没铎为主，号圣武皇帝，年曰石平。
六年，高祖定东夏，将讨之，议欲穷其巢穴。
齐王宪以为种类既多，又山谷阻绝，王师一举，未可尽除。
且当剪其魁首，余加慰抚。
高祖然之，乃以宪为行军元帅，督行军总管赵王招、谯王俭、滕王逌等讨之。
宪军次马邑，乃分道俱进。
没铎遣其党天柱守河东，又遣其大帅穆支据河西，规欲分守险要，掎角宪军。
宪命谯王俭攻天柱，滕王逌击穆支，并破之，斩首万余级。
赵王招又擒没铎，余众尽降。
宣政元年，汾州稽胡帅刘受罗千复反，越王盛督诸军讨擒之。
自是寇盗颇息。
库莫奚，鲜卑之别种也。
其先为慕容晃所破，窜于松漠之间。
后种类渐多，分为五部：一曰辱纥主，二曰莫贺弗，三曰契个，四曰木昆，五曰室得。
每部置俟一人。
有阿会氏者，最为豪帅，五部皆受其节度。
役属于突厥，而数与契丹相攻。
虏获财畜，因而行赏。
死者则以苇薄裹尸，悬之树上。
大统五年，遣使献其方物。
史臣曰：凡民肖形天地，禀灵阴阳，愚智本于自然，刚柔系于水土。
故雨露所会，风流所通，九川为纪，五岳作镇，此之谓诸夏。
生其地者，则仁义出焉。
昧谷、嵎夷、孤竹、北户，限以丹徼紫塞，隔以沧海交河，此之谓荒裔。
感其气者，则凶德成焉。
若夫九夷八狄，种落繁炽；七戎六蛮，充牣边鄙。
虽风土殊俗，嗜欲不同，至于贪而无厌，狠而好乱，强则旅拒，弱则稽服，其揆一也。
斯盖天之所命，使其然乎。
