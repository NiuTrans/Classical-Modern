孝义李棠柳桧杜叔毗荆可秦族皇甫遐张元
夫塞天地而横四海者，其唯孝乎；奉大功而立显名者，其唯义乎。
何则？孝始事亲，惟后资于致治；义在合宜，惟人赖以成德。
上智禀自然之性，中庸有企及之美。其大也，则隆家光国，盛烈与河海争流；授命灭亲，峻节与竹俱茂。
其小也，则温枕扇席，无替于晨昏；损己利物，有助于名教。
是以尧舜汤武居帝王之位，垂至德以敦其风；孔墨荀孟禀圣贤之资，弘正道以励其俗。
观其所由，在此而已矣。
然而淳源既往，浇风愈扇。
礼义不树，廉让莫修。
若乃绾银黄，列钟鼎，立于朝廷之间，非一族也，其出忠入孝，轻生蹈节者，则盖寡焉。
积龟贝，实仓廪，居于闾巷之内，非一家也，其悦礼敦诗，守死善道者，则又鲜焉。
斯固仁人君子所以兴叹，哲后贤宰所宜属心。
如令明教化以救其弊，优爵赏以劝其善，布恳诚以诱其进，积岁月以求其终，则今之所谓少者可以为多矣，古之所谓为难者可以为易矣。
故博采异闻，网罗遗逸，录其可以垂范方来者，为孝义篇云。
李棠字长卿，勃海蓨人也。
祖伯贵，魏宣武时官至鲁郡守。
有孝行，居父丧，哀戚过礼，遂以毁卒。
宣武嘉之，赠勃海相。
父元冑，员外散骑侍郎。
棠幼孤，好学，有志操。
年十七，属尔朱之乱，与司空高干兄弟，举兵信都。
魏中兴初，辟卫军府功曹参军。
太昌中，以军功除征虏将军，行东莱郡事。
魏孝武西迁，棠时在凹北，遂仕东魏。
及高仲密为北豫州刺史，请棠为掾。
先是，仲密与吏部郎中崔暹有隙。
暹时被齐文襄委任，仲密恐其构己，每不自安，将图来附。时东魏又遣镇城奚寿兴典兵事，仲密但知民务而已。
既至州，遂与棠谋执寿兴以成其计。
仲密乃置酒延寿兴，阴伏壮士，欲因此执之。
寿兴辞而不赴。
棠遂往见之曰： 君与高公，义符昆季。
今日之席，以公为首。
岂有宾客总萃，而公无事不行？
将恐远近闻之，窃有疑怪。 寿兴遂与俱赴，便发伏执之。
乃帅其士众据城，遣棠诣阙归款。
太祖嘉之，拜棠卫将军、右光禄大夫，封广宗县公，邑一千户。
棠固辞曰： 臣世荷朝恩，义当奉国。
而往者见拘逆命，不获陪驾西巡。
今日之来，免罪为幸，何敢以此微庸，冒受天爵。 如此者再三，优诏不许。
俄迁给事黄门侍郎，加车骑大将军、仪同三司、散骑常侍。
魏废帝二年，从魏安公尉迟迥伐蜀。
蜀人未即降，棠乃应募，先使谕之。
既入成都，萧撝问迥军中委曲，棠不对。
撝乃苦笞辱之，冀获其实。
棠曰： 尔亡国余烬，不识安危。
奉命谕尔，反见踬顿。
我王者忠臣，有死而已，义不为尔移志也。 撝不能得其要指，遂害之。
子敞嗣。
柳桧字季华，秘书监虬之次弟也。
性刚简任气，少文，善骑射，果于断决。
年十八，起家奉朝请。
居父丧，毁瘠骨立。
服阕，除阳城郡丞、防城都督。
大统四年，从太祖战于河桥，先登有功。
授都督，镇鄯州。
八年，拜湟河郡守，仍典军事。
寻加平东将军、太中大夫。
吐谷浑入寇郡境，时桧兵少，人怀忧惧。
桧抚而勉之，众心乃安。
因率数十人先击之，溃乱，余众乘之，遂大败而走。
以功封万年县子，邑三百户。
时吐谷浑强盛，数侵疆埸。
自桧镇鄯州，屡战必破之。
数年之后，不敢为寇。
十四年，迁河州别驾，转帅都督。
俄拜使持节、抚军将军、大都督。
居三载，征还京师。
时桧兄虬为秘书丞,弟庆为尚书左丞。
桧尝谓兄弟曰： 兄则职典简牍，褒贬人伦；弟则管辖群司，股肱朝廷。
可谓荣宠矣。
然而四方未静，车书不一，桧唯当蒙矢石，履危难，以报国恩耳。 顷之，太祖谓桧曰： 卿昔在鄯州，忠勇显著。
今西境肃清，无劳经略。
九曲，国之东鄙，当劳君守之。 遂令桧镇九曲。
寻从大将军王雄讨上津、魏兴，平之，即除魏兴、华阳二郡守。
安康人黄众宝谋反，连结党与，攻围州城。
乃相谓曰： 尝闻柳府君勇悍，其锋不可当。
今既在外，方为吾徒腹心之疾也，不如先击之。 遂围桧郡。
郡城卑下，士众寡弱，又无守御之备。
连战积十余日，士卒仅有存者，于是力屈城陷，身被十数创，遂为贼所获。
既而众宝等进围东梁州，乃缚桧置城下，欲令桧诱说城中。
桧乃大呼曰： 群贼乌合，粮食已罄，行即退散，各宜勉之！ 众宝大怒，乃临桧以兵曰： 速更汝辞！
不尔，便就戮矣。 桧守节不变。
遂害之，弃尸水中。
城中人皆为之流涕。
众宝解围之后，桧兄子止戈方收桧尸还长安。
赠东梁州刺史。
子斌嗣。
斌字伯达。
年十七，齐公宪召为记室。
早卒。
斌弟雄亮，字信诚。
幼有志节，好学不倦。
年十二，遭父艰，几至灭性。
终丧之后，志在复雠。
柱国、蔡国公广钦其名行，引为记室参军。
年始弱冠，府中文笔，颇亦委之。
后竟手刃众宝于京城。朝野咸重其志节，高祖特恕之。
由是知名。
大象末，位至宾部下大夫。
杜叔毗字子弼。
其先，京兆杜陵人也，徙居襄阳。
祖干光，齐司徒右长史。
父渐，梁边城太守。
叔毗早岁而孤，事母以孝闻。
性慷慨有志节。
励精好学，尤善左氏春秋。
仕梁，为宜丰侯萧循府中直兵参军。
大统十七年，太祖令大将军达奚武经略汉州。
明年，武围循于南郑。
循令叔毗诣阙请和。
太祖见而礼之。
使未反，而循中直兵参军曹策、参军刘晓谋以城降武。
时叔毗兄君锡为循中记室参军，从子映录事参军，映弟晰中直兵参军，并有文武材略，各领部曲数百人。
策等忌之，惧不同己，遂诬以谋叛，擅加害焉。
循寻讨策等，擒之，斩晓而免策。
及循降，策至长安。
叔毗朝夕号泣，具申冤状。
朝议以事在归附之前，不可追罪。
叔毗内怀愤惋，志在复雠。
然恐违朝宪，坐及其母，遂沉吟积时。
母知其意，谓叔毗曰： 汝兄横罹祸酷，痛切骨髓。
若曹策朝死，吾以夕殁，亦所甘心。
汝何疑焉。 叔毗拜受母言，愈更感励。
后遂白日手刃策于京城，断首刳腹，解其肢体。
然后面缚，请就戮焉。
太祖嘉其志气，特命赦之。
寻拜都督、辅国将军、中散大夫。
遭母忧，哀毁骨立，殆不胜丧。
服阕，晋公护辟为中外府乐曹参军，加授大都督，迁使持节、车骑大将军、仪同三司，行义归郡守。
自君锡及宗室等为曹策所害，犹殡梁州，至是表请迎丧归葬。
高祖许之，葬事所须，诏令官给。
在梁旧田宅经外配者，并追还之，仍赐田二百顷。
寻除硖州刺史。
天和二年，从卫国公直南讨，军败，为陈人所擒。
陈人将降之，叔毗辞色不挠，遂被害。
子廉卿。
荆可，河东猗氏人也。性质朴，容止有异于人。
能苦身勤力，供养其母，随时甘旨，终无匮乏。
及母丧，水浆不入口三日。
悲号擗踊，绝而复苏者数四。
葬母之后，遂庐于墓侧。昼夜悲哭，负土成坟。
蓬发不栉沐，菜食饮水而已。
然可家旧墓，茔域极大，榛芜至深，去家十余里。
而可独宿其中，与禽兽杂处。哀感远近，邑里称之。
大统中，乡人以可孝行之至，足以劝励风俗，乃上言焉。
太祖令州县表异之。
及服终之后，犹若居丧。
大冢宰、晋公护闻可孝行，特引见焉。
与可言论，时有会于护意。
而护亦至孝，其母阎氏没于敌境，不测存亡。
每见可，自伤久乖膝下。
重可至性。
及可卒之后，护犹思其纯孝，收可妻子于京城，恒给其衣食。
秦族，上郡洛川人也。
祖白、父雚，并有至性，闻于闾里。
魏太和中，板白颍州刺史。
大统中，板雚鄜城郡守。
族性至孝，事亲竭力，为乡里所称。
及其父丧，哀毁过礼，每一痛哭，酸感行路。
既以母在，恒抑割哀情，以慰其母意。
四时珍羞，未尝匮乏。
与弟荣先，复相友爱，闺门之中，怡怡如也。
寻而其母又没，哭泣无时，唯饮水食菜而已。
终丧之后，犹蔬食，不入房室二十许年。
乡里咸叹异之。其邑人王元达等七十余人上其状，有诏表其门闾。
荣先亦至孝。
遭母丧，哀慕不已，遂以毁卒。
邑里化其孝行。
世宗嘉之，乃下诏曰： 孝为政本，德乃化先，既表天经，又明地义。
荣先居丧致疾，至感过人，穷号不反，迄乎灭性。
行标当世，理镜幽明。
此而不显，道将何述。
可赠沧州刺史，以旌厥异。 
皇甫遐字永览，河东汾阴人也。
累世寒微，而乡里称其和睦。
遐性纯至，少丧父，事母以孝闻。
保定末，又遭母丧，乃庐于墓侧，负土为坟。
后于墓南作一禅窟，阴雨则穿窟，晴霁则营墓，晓夕勤力，未尝暂停。
积以岁年，坟高数丈，周回五十余步。
禅窟重台两匝，总成十有二室，中间行道，可容百人。
遐食粥枕块，栉风沐雨，形容枯悴，家人不识。
当其营墓之初，乃有鸱乌各一，徘徊悲鸣，不离墓侧，若助遐者，经月余日乃去。
远近闻其至孝，竞以米面遗之。
遐皆受而不食，悉以营佛斋焉。
郡县表上其状，有诏旌异之。
张元字孝始，河北芮城人也。祖成，假平阳郡守。
父延隽，仕州郡，累为功曹、主簿。
并以纯至，为乡里所推。
元性谦谨，有孝行。
微涉经史，然精修释典。
年六岁，其祖以夏中热甚，欲将元就井浴。
元固不肯从。
祖谓其贪戏，乃以杖击其头曰： 汝何为不肯洗浴？ 元对曰： 衣以盖形，为覆其亵。
元不能亵露其体于白日之下。 祖异而舍之。
南邻有二杏树，杏熟，多落元园中。
诸小儿竞取而食之；元所得者，送还其主。
村陌有狗子为人所弃者，元见，即收而养之。
其叔父怒曰： 何用此为？ 将欲更弃之。
元对曰： 有生之类，莫不重其性命。
若天生天杀，自然之理。
今为人所弃而死，非其道也。
若见而不收养，无仁心也。
是以收而养之。 叔父感其言，遂许焉。
未几，乃有狗母衔一死兔，置元前而去。
及元年十六，其祖丧明三年，元恒忧泣，昼夜读佛经，礼拜以祈福佑。
后读药师经，见盲者得视之言，遂请七僧，然七灯，七日七夜，转药师经行道。
每言： 天人师乎！
元为孙不孝，使祖丧明。
今以灯光普施法界，愿祖目见明，元求代闇。 如此经七日。
其夜，梦见一老公，以金鎞治其祖目。
谓元曰： 勿忧悲也，三日之后，汝祖目必差。 元于梦中喜跃，遂即惊觉，乃遍告家人。
居三日，祖果目明。
其后祖卧疾再周，元恒随祖所食多少，衣冠不解，旦夕扶侍。
及祖殁，号踊，绝而复苏。
复丧其父，水浆不入口三日。
乡里咸叹异之。县博士杨轨等二百余人上其状，有诏表其门闾。
史臣曰：李棠、柳桧并临危不挠，视死如归，其壮志贞情可与青松白玉比质也。
然桧恩隆加等，棠礼阙饰终，有周之政，于是乎偏矣。
雄亮衔戴天之痛，叔毗切同气之悲，援白刃而不顾，雪家冤于辇毂。
观其志节，处死固为易也。
荆可、秦族之徒，生自陇亩，曾无师资之训，因心而成孝友，乘理而蹈礼节。
如使举世若兹，则羲、农何远之有。
若乃诚感天地，孝通神明，见之于张元矣。
