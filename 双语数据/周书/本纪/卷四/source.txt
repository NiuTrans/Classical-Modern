明帝世宗明皇帝讳毓，小名统万突，太祖长子也。母曰姚夫人，永熙三年，太祖临夏州，生帝于统万城，因以名焉。
大统十四年，封宁都郡公。
十六年，行华州事。
寻拜开府仪同三司、宜州诸军事、宜州刺史。
魏恭帝三年，授大将军，镇陇右。
孝闵帝践阼，进位柱国，转岐州诸军事、岐州刺史。
治有美政，黎民怀之。
及孝闵帝废，晋公护遣使迎帝于岐州。
秋九月癸亥，至京师，止于旧邸。
甲子，群臣上表劝进，备法驾奉迎。
帝固让，群臣固请，是日，即天王位，大赦天下。
乙丑，朝群臣于延寿殿。
冬十月癸酉，太师、赵国公李弼薨。
己卯，以大将军、昌平公尉迟纲为柱国。
乙酉，祠圆丘。
丙戌，祠方丘。
甲午，祠太社。
柱国、阳平公李远赐死。
是月，梁相陈霸先废其主萧方智而自立，是为陈武帝。
十一月庚子，祠太庙。
丁未，祠圆丘。
丁巳，诏曰： 帝王之道，以宽仁为大。
魏政诸有轻犯未至重罪、及诸村民一家有犯乃及数家而被远配者，并宜放还。 十二月庚午，谒成陵。
癸酉，还宫。
庚辰，以大将军、辅城公邕为柱国。
戊子，赦长安见囚。
甲午，诏曰： 善人之后，犹累世获宥，况魏氏以德让代终，岂容不加隐恤。
元氏子女自坐赵贵等事以来，所有没入为官口者，悉宜放免。 二年春正月乙未，以大冢宰、晋公护为太师。
辛亥，亲耕籍田。
癸丑，立王后独孤氏。
丁巳，雍州置十二郡。
又于河东置蒲州，河北置虞州，弘农置陕州，正平置绛州，宜阳置熊州，邵郡置邵州。
二月癸未，诏曰： 王者之宰民也，莫不同四海，一远近，为父母而子之。
一物失所，若纳于隍。
贼之境土，本同大化，往因时难，致阻东西。
遂使疆埸之间，互相抄掠。
兴言及此，良可哀伤。
自元年以来，有被掠入贼者，悉可放免。 自冬不雨，至于是月方大雪。
三月甲午，齐北豫州刺史司马消难举州来附，遣柱国、高阳公达奚武与大将军杨忠率众迎之。
改雍州刺史为雍州牧，京兆郡守为京兆尹。
以广业、修城二郡置康州，葭芦郡置文州。
戊申，长安献白雀。
庚申，诏曰： 三十六国，九十九姓，自魏氏南徙，皆称河南之民。
今周室既都关中，宜改称京兆人。 夏四月己巳，以太师、晋公护为雍州牧。
庚午，荧惑入轩辕。
辛未，降死罪一等，五岁刑已下皆原之。
甲戌，王后独孤氏崩。
甲申，葬敬后。
五月乙未，以大司空、梁国公侯莫陈崇为大宗伯。
六月癸亥，献哒遣使献方物。
己巳，板授高年刺史、守、令，恤鳏寡孤独各有差。
分长安为万年县，并治京城。
辛未，幸昆明池。
壬申，长安献白乌。
遣使分行州郡，理囚徒，察风俗，掩骼埋胔。
秋七月甲午，遣柱国、宁蜀公尉迟迥率众于河南筑安乐城。
丙申，顺阳献三足乌。
八月甲子，群臣上表称庆。
诏曰： 夫天不爱宝，地称表瑞，莫不威凤巢阁，图龙跃沼，岂直日月珠连，风雨玉烛。
是以钩命决曰 王者至孝则出 ，元命苞曰 人君至治所有 。
虞舜烝烝，来兹异趾；周文翼翼，翔此灵禽。
文考至德下覃，遗仁爰被，远符千载，降斯三足。
将使三方归本，九州翕定。
惟此大体，景福在民。
予安敢让宗庙之善，弗宣大惠。
可大赦天下，文武官普进二级。 
九月辛卯，以大将军杨忠、大将军王雄并为柱国。
甲辰，封少师元罗为韩国公，以绍魏后。
丁未，幸同州。
过故宅，赋诗曰： 玉烛调秋气，金舆历旧宫。
还如过白水，更似入新丰。
霜潭渍晚菊，寒井落疏桐。
举杯延故老，令闻歌大风。 
冬十月辛酉，还宫。
乙丑，遣柱国尉迟迥镇陇右。
长安献白兔。
十二月辛酉，突厥遣使献方物。
癸亥，太庙成。
辛巳，以功臣琅邪贞献公贺拔胜等十三人配享太祖庙庭。
壬午，大赦天下。
武成元年春正月己酉，太师、晋公护上表归政，帝始亲览万机。
军旅之事，护犹总焉。
初改都督诸州军事为总管。
丙辰，封大将军、章武孝公导子亮为永昌公，翼为西阳公。
三月癸巳，陈六军，帝亲擐甲冑，迎太白于东方。
秦郡公直镇蒲州。
吐谷浑寇边，庚戌，遣大司马、博陵公贺兰祥率众讨之。
四月戊午，武当郡献赤乌。
甲戌，云。
秦州献白马朱鬣。
五月戊子，诏曰： 皇王之迹不一，因革之道已殊，莫不播八政以成物，兆三元而为纪。
是以容成创定于轩辕，羲和钦若于唐世，鸿范九畴，大弘五法。
易曰： 泽中有火，革，君子以治历明时。 故历之为义大矣。
但忽微成象，象极则差；分积命时，时积斯舛。
开辟至于获麟，二百七十六万岁，晷度推移，余分盈缩，南正无闻，畴人靡记。
暑往寒来，理乖攸序，敬授民时，何其积谬。
昔汉世巴郡洛下闳善治历，云后八百岁，当有圣人定之。
自火行至今，木德应其运矣，朕何让焉。
可命有司，傍稽六历，仰观七曜，博推古今，造我周历，量定以闻。 己亥，听讼于正武殿。
辛亥，以大宗伯、梁国公侯莫陈崇为大司徒，大司寇、高阳公达奚武为大宗伯，武阳公豆卢宁为大司寇，柱国、辅城公邕为大司空。
乙卯，诏曰： 比屡有纠发官司赦前事。
此虽意在疾恶，但先王制肆眚之道，令天下自新，若又推问，自新何由哉。
如此之徒，有司勿为推究。
惟库厩仓廪与海内所共，汉帝有云 朕为天下守财耳 。
若有侵盗公家财畜钱粟者，魏朝之事，年月既远，一不须问。
自周有天下以来，虽经赦宥，而事迹可知者，有司宜即推穷。
得实之日，但免其罪，征备如法。 贺兰祥攻拔洮阳、洪和二城，吐谷浑遁走。
闰月庚申，高昌遣使献方物。
六月戊子，大雨霖。
诏曰： 昔唐咨四岳，殷告六眚，睹灾兴惧，咸寘时雍。
朕抚运应图，作民父母，弗敢怠荒，以求民瘼。
而霖雨作沴，害麦伤苗，隤屋漂垣，洎于昏垫。
谅朕不德，苍生何咎。
刑政所失，罔识厥由。
公卿大夫士爰及牧守黎庶等，今宜各上封事，谠言极谏，罔有所讳。
朕将览察，以答天谴。
其遭水者，有司可时巡检，条列以闻。 庚子，诏曰： 颍川从我，是曰元勋；无忘父城，实起王业。
文考属天地草昧，造化权舆，拯彼横流，匡兹颓运。
赖英贤尽力，文武同心，翼赞大功，克隆帝业。
而被坚执锐，栉风沐雨，永言畴昔，良用怃然。
至若功成名遂，建国剖符，予惟休也。
其有致死王事，妻子无归者，朕甚伤之。
凡是从先王向夏州，发夏州从来，见在及薨亡者，并量赐钱帛，称朕意焉。 是月，陈武帝薨，兄子蒨立，是谓文帝。
秋八月己亥，改天王称皇帝，追尊文王为帝，大赦改元。
壬子，以大将军、安城公宪为益州总管。
癸丑，增御正四人，位上大夫。
九月乙卯，以大将军、天水公广为梁州总管。
辛未，进封辅城公邕为鲁国公，安城公宪为齐国公，秦郡公直为卫国公，正平公招为赵国公。
封皇弟俭为谯国公，纯为陈国公，盛为越国公，达为代国公，通为冀国公，逌为滕国公。
进封天水公广为蔡国公，高阳公达奚武为郑国公，武阳公豆卢宁为楚国公，博陵公贺兰祥为凉国公，宁蜀公尉迟迥为蜀国公，化政公宇文贵为许国公，陈留公杨忠为国公，昌平公尉迟纲为吴国公，武威公王雄为庸国公。
邑各万户。
冬十月甲午，以柱国、吴国公尉迟纲为泾州总管。
是月，齐文宣帝薨，子殷嗣立。
以柱国、蜀国公尉迟迥为秦州总管。
二年春正月癸丑朔，大会群臣于紫极殿，始用百戏焉。
三月辛酉，重阳阁成，会群公列将卿大夫及突厥使者于芳林园，赐钱帛各有差。
夏四月，帝因食遇毒。
庚子，大渐。
诏曰：
人生天地之间，禀五常之气，天地有穷已，五常有推移，人安得长在。
是以生而有死者，物理之必然。
处必然之理，修短之间，何足多恨。
朕虽不德，性好典坟，披览圣贤余论，未尝不以此自晓。
今乃命也，夫复何言。
诸公及在朝卿大夫士，军中大小督将、军等，并立勋效，积有年载，辅翼太祖，成我周家。
今朕缵承大业，处万乘之上，此乃上不负太祖，下不负朕躬，朕得启手启足，从先帝于地下，实无恨于心矣。
所可恨者，朕享大位，可谓四年矣，不能使政化循理，黎庶丰足，九州未一，二方犹梗，顾此怀恨，目用不瞑。
唯冀仁兄冢宰，洎朕先正、先父、公卿大臣等，协和为心，勉力相劝，勿忘太祖遗志，提挈后人，朕虽没九泉，形体不朽。
今大位虚旷，社稷无主。
朕儿幼稚，未堪当国。
鲁国公邕，朕之介弟，宽仁大度，海内共闻，能弘我周家，必此子也。
夫人贵有始终，公等事太祖，辅朕躬，可谓有始矣，若克念世道艰难，辅邕以主天下者，可谓有终矣。
哀死事生，人臣大节，公等思念此言，令万代称叹。
朕禀生俭素，非能力行菲薄，每寝大布之被，服大帛之衣，凡是器用，皆无雕刻。
身终之日，岂容违弃此好。
丧事所须，务从俭约，敛以时服，勿使有金玉之饰。
若以礼不可阙，皆令用瓦。
小敛讫，七日哭。
文武百官各权辟衰麻，且以素服从事。
葬日，选择不毛之地，因地势为坟，勿封勿树。
且厚葬伤生，圣人所诫，朕既服膺圣人之教，安敢违之。
凡百官司，勿异朕此意。
四方州镇使到，各令三日哭，哭讫，悉权辟凶服，还以素服从事，待大例除。
非有呼召，各按部自守，不得辄奔赴阙庭。
礼有通塞随时之义，葬讫，内外悉除服从吉。
三年之内，勿禁婚娶，饮食一令如平常也。
时事殷猥，病困心乱，止能及此。
如其事有不尽，准此以类为断。
死而近思，古人有之。
朕今忍死，书此怀抱。
其诏即帝口授也。
辛丑，崩于延寿殿，时年二十七，谥曰明皇帝，庙称世宗。
五月辛未，葬于昭陵。
帝宽明仁厚，敦睦九族，有君人之量。
幼而好学，博览群书，善属文，词彩温丽。
及即位，集公卿已下有文学者八十余人于麟趾殿，刊校经史。
又捃采众书，自羲、农以来，讫于魏末，叙为世谱，凡五百卷云。
所着文章十卷。
史臣曰：世宗宽仁远度，叡哲博闻。
处代邸之尊，实文昭之长。
豹姿已变，龙德犹潜，而百辟倾心，万方注意。
及乎迎宣黜贺，入纂大宗，而礼貌功臣，敦睦九族，率由恭俭，崇尚文儒，亹亹焉其有君人之德者矣。
始则权臣专制，政出私门；终乃鸩毒潜加，享年不永。
惜哉！
