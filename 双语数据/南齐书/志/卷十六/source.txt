百官建官设职，兴自炎昊，方乎隆周之册，表乎盛汉之书。
存改回沿，备于历代，先贤往学，以之雕篆者众矣。
若夫胡广《旧仪》，事惟简撮；应劭《官典》，殆无遗恨。
王朗奏议，属霸国之初基；陈矫增曹，由军事而补阙。
今则有《魏氏官仪》、鱼豢《中外官》也。
山涛以意辩人，不囗囗囗；荀勖欲去事烦，唯论并省。
定制成文，本之《晋令》，后代承业，案为前准。
肇域官品，区别阶资，蔚宗选簿梗概，钦明阶次详悉，虞通、刘寅因荀氏之作，矫旧增新，今古相校。
齐受宋禅，事遵常典，既有司存，无所偏废。
其余散在史注，多已筌拾，览者易知，不重述也。
诸台府郎令史职吏以下，具见长水校尉王圭之《职仪》。
相国
萧、曹以来，为人臣极位。
宋孝建用南谯王义宣。
至齐不用人，以为赠，不列官。
太宰。
宋大明用江夏王义恭，以后无人。
齐以为赠。
太傅。
太师、太保、太傅，周旧官。
汉末，董卓为太师。
晋惠帝初，卫瓘为太保。
自后无太师，而太保为赠。
齐唯置太傅。
大司马。
大将军。
宋元嘉用彭城王义康，后无人。
齐以为赠。
太尉。
司徒。
司空。
三公，旧为通官。
司徒府领天下州郡名数户口簿籍，虽无，常置左右长史、左西曹掾属、主簿、祭酒、令史以下。
晋世王导为司徒，右长史干宝撰立官府《职仪》已具。特进。
位从公。
诸开府仪同三司。
骠骑将军。
车骑将军。
卫将军。
镇军将军。
中军将军。
抚军将军。
四征将军。东、西、南、北。
四镇将军。凡诸将军加 大 字，位从公。
开府仪同如公。
凡公督府置佐：长史、司马各一人，谘议参军二人。
诸曹有录事，记室，户曹，仓曹，中直兵，外兵，骑兵，长流贼曹，刑狱贼曹，城局，法曹，田曹，水曹，铠曹，车曹，士曹，集曹，右户，十八曹。
城局曹以上署正参军，法曹以下署行参军，各一人。
其行参军无署者，为长兼员。
其府佐史则从事中郎二人，仓曹掾、户曹属、东西阁祭酒各一人，主簿舍人御属二人。
加崇者，则左右长史四人，中郎掾属并增数。
其未及开府，则置府亦有佐史，其数有减。
小府无长流，置禁防参军。
四安将军。
四平将军。
左、右、前、后将军。
征虏将军。
四中郎将。
晋世荀羡、王胡之并居此官。
宋、齐以来，唯处诸王，素族无为者。
冠军将军。
辅国将军。
宁朔将军。
宁远将军。
龙骧将军。
凡诸小号，亦有置府者。
太常。
府置丞一人，五官、功曹、主簿，九府九史皆然。
领官如左：
博士，谓之太学博士；
国子祭酒一人，博士二人，助教十人；
建元四年，有司奏置国学，祭酒准诸曹尚书，博士准中书郎，助教准南台御史。
选经学为先。
若其人难备，给事中以还明经者，以本位领。
其下典学二人，三品，准太常主簿；户曹、仪曹各二人，五品；白簿治礼吏八人，六品；保学医二人；威仪二人。
其夏，国讳废学，有司奏省助教以下。
永明三年，立学，尚书令王俭领祭酒。
八年，国子博士何胤单为祭酒，疑所服，陆澄等皆不能据，遂以玄服临试。
月余日，博议定，乃服朱衣。
总明观祭酒一人；
右泰始六年，以国学废，初置总明观，玄、儒、文、史四科，科置学士各十人，正令史一人，书令史二人，干一人，门吏一人，典观吏二人。
建元中，掌治五礼。
永明三年，国学建，省。
太庙令一人，丞一人；
明堂令一人，丞一人；
太祝令一人，丞一人；
太史令一人，丞一人；
廪牺令一人，丞一人；
置令丞以下皆有职吏。
太乐令一人，丞一人；
诸陵令；
永明末置，用二品三品勋。
置主簿、户曹各一人，六品保举。
光禄勋。
府置丞一人。
领官如左：
左右光禄大夫；
位从公，开府置佐史如公。
光禄大夫；
皆银章青绶，诏加金章紫绶者，为金紫光禄大夫。
乐安任遐为光禄，就王晏乞一片金，晏乃启转为金紫，不行。
太中大夫；
中散大夫。
诸大夫官，皆处旧齿老年，重者加亲信二十人。
卫尉。
府置丞一人。
掌宫城管籥。
张衡《西京赋》曰 卫尉八屯，警夜巡昼 。
宫城诸却敌楼上本施鼓，持夜者以应更唱，太祖以鼓多惊眠，改以铁磬云。
廷尉。
府置丞一人，正一人，监一人，评一人，律博士一人。
大司农。
府置丞一人。
领官如左：
太仓令一人，丞一人；
导官令一人，丞一人；
籍田令一人，丞一人。
少府。
府置丞一人。
领官如左：
左右尚方令各一人，丞一人；
锻署丞一人；永明三年省，四年复置。
御府令一人，丞一人；
东冶令一人，丞一人；
南冶令一人，丞一人；
平准令一人，丞一人。
上林令一人，丞一人。
亦属尚书殿中曹。
将作大匠。
太仆。
大鸿胪。
三卿不常置。
将作掌宫庙土木。
太仆掌郊礼执辔。
鸿胪掌导护赞拜。
有事权置兼官，毕乃省。
乘黄令一人：
掌五辂安车，大行凶器辒辌车；
客馆令：
掌四方宾客。
宣德卫尉、少府、太仆。
郁林王立，文安太后即尊号，以宫名置之。
大长秋。
郁林立皇后置。
录尚书。
尚书令。
总领尚书台二十曹，为内台主。
行遇诸王以下，皆禁驻。
左右仆射分道。
无令，左仆射为台主，与令同。
左仆射：
领殿中主客二曹事，诸曹郊庙、园陵、车驾行幸、朝仪、台内非违、文官举补满叙疾假事，其诸吉庆瑞应众贺、灾异贼发众变、临轩崇拜、改号格制、莅官铨选，凡诸除署、功论、封爵、贬黜、八议、疑谳、通关案，则左仆射主，右仆射次经，维是黄案，左仆射右仆射署朱符见字，经都丞竟，右仆射横画成目，左仆射画，令画。
右官阙，则以次并画。
若无左右，则直置仆射在其中间，总左右事。
吏部尚书：
领吏部、删定、三公、比部四曹。
度支尚书：
领度支、金部、仓部、起部四曹。
左民尚书：
领左民、驾部二曹。
都官尚书：
领都官、水部、库部、功论四曹。
五兵尚书：
领中兵、外兵二曹。
祠部尚书：
右仆射通职，不俱置。
起部尚书：
兴立宫庙权置；事毕省。
左丞一人：
掌宗庙郊祠、吉庆瑞应、灾异、立作格制、诸案弹、选用除置、吏补满除遣注职。
右丞一人：
掌兵士百工补役死叛考代年老疾病解遣、其内外诸库藏谷帛、刑罪创业诤讼、田地船乘、禀拘兵工死叛、考剔讨补、差分百役、兵器诸营署人领、州郡租布、民户移徙、州郡县并帖、城邑民户割属、刺史二千石令长丞尉被收及免赠、文武诸犯削官事。
白案，右丞上署，左丞次署。
黄案，左丞上署，右丞次署。
诸立格制及详谳大事宗庙朝廷仪体，左丞上署，右丞次署。
自令仆以下五尚书八座二十曹，各置郎中令史以下，又置都令史分领之。
仆射掌朝轨，尚书掌谳奏，都丞任碎，在弹违诸曹缘常及外详谳事。
应须命议相值者，皆郎先立意，应奏黄案及关事，以立意官为议主。
凡辞诉有漫命者，曹缘咨如旧。
若命有咨，则以立意者为议主。
武库令一人；
属库部。
车府令一人，丞一人；
属驾部。
公车令一人；
大官令一人，丞一人；
大医令一人，丞一人；
内外殿中监各一人；
内外骅骝厩丞各一人；
材官将军一人，司马一人；
属起部，亦属领军。
侍中祭酒。高功者称之。
侍中。
汉世为亲近之职。
魏、晋选用，稍增华重，而大意不异。
宋文帝元嘉中，王华、王昙首、殷景仁等，并为侍中，情在亲密，与帝接膝共语，貂拂帝手，拔貂置案上，语毕复手插之。
孝武时，侍中何偃南郊陪乘，銮辂过白门阙，偃将匐，帝乃接之曰： 朕乃陪卿。 
齐世朝会，多以美姿容者兼官。
永元三年，东昏南郊，不欲亲朝士，以主玺陪乘，前代未尝有也。
侍中呼为门下。
亦置令史。
领官如左：
给事黄门侍郎：
亦管知诏令，世呼为小门下；
散骑常侍，通直散骑常侍，员外散骑常侍：
旧与侍中通官，其通直员外，用衰老人士，故其官渐替。
宋大明虽华选比侍中，而人情久习，终不见重，寻复如初。
散骑侍郎，通直散骑侍郎，员外散骑侍郎；
给事中；奉朝请；
驸马都尉；
集书省职，置正书、令史。
朝散用衣冠之余，人数猥积。
永明中，奉朝请至六百余人。
中书监一人，令一人，侍郎四人，通事舍人无员。
中书省职，置主书、令史、正书以下。
秘书监一人，丞一人。
郎。
著作佐郎。
晋秘书阁有令史，掌众书，见《晋令》。
令亦置令史、正书及弟子，皆典教书画。
御史中丞一人。
晋江左中丞司隶分督百僚，傅咸所云 行马内外 是也。
今中丞则职无不察，专道而行，驺辐禁呵，加以声色，武将相逢，辄致侵犯，若有卤簿，至相驱击。
宋孝建二年制，中丞与尚书令分道，虽丞郎下朝相值，亦得断之，馀内外众官，皆受停驻。
治书侍御史二人；
侍御史十人。
兰台置诸曹内外督令以下。
谒者仆射一人。
谒者十人。
谒者台，掌朝觐宾飨。
领军将军、中领军。
护军将军、中护军。
凡为中，小轻，同一官也。
诸为将军官，皆敬领、护。
诸王为将军，道相逢，则领、护让道。
置长史、司马、五官、功曹、主簿。
左右二卫将军。
骁骑将军。
游击将军。
晋世以来，谓领、护至骁、游为六军。
二卫置司马、次官、功曹、主簿以下。
左右二中郎将。
前军将军，后军将军，左军将军，右军将军，号四军。
屯骑，步兵，射声，越骑，长水：五校尉。
虎贲中郎将。冗从仆射。
羽林监。
积射将军。
强弩将军。
殿中将军，员外殿中将军。
殿中司马督。
武卫将军。
武骑常侍。
自二卫、四军、五校已下，谓之 西省 ，而散骑为 东省 。
丹阳尹。
位次九卿下。
太子太傅。
少傅：
府置丞、功曹、五官、主簿；
太子詹事；
府置丞一人以下；
太子率更令；
太子家令：
置丞；
太子仆；
太子门大夫；
太子中庶子；
太子中舍人；
太子洗马；
太子舍人；
太子左右卫率各一；
太子翊军步兵屯骑三校尉；
太子旅贲中郎将一人；
太子左右积弩将军；
太子殿中将军、员外殿中将军；
太子仓官令；
太子常从虎贲督。
右东宫职僚。
州牧、刺史。
魏、晋世州牧隆重，刺史任重者为使持节都督，轻者为持节督。
起汉顺帝时，御史中丞冯赦讨九江贼，督扬、徐二州军事，而何、徐《宋志》云起魏武遣诸州将督军，王珪之《职仪》云起光武，并非也。
晋太康中，都督知军事，刺史治民，各用人。
惠帝末，乃并任，非要州则单为刺史。
州朝置别驾、治中、议曹、文学祭酒、诸曹部从事史。
护南蛮校尉。
府置佐史。
隶荆州。
晋、宋末省。
建元元年复置，三年省。
延兴元年置，建武省。
护三巴校尉。
宋置。
建元二年改为刺史。
宁蛮校尉。
府亦置佐史，隶雍州。
平蛮校尉。
永明三年置，隶益州。
镇蛮校尉。
隶宁州。
护西戎校尉。
护羌校尉。
右四校尉，亦置四夷。
平越中郎将。
府置佐史，隶广州。
郡太守、内史。
县令、相。
郡县为国者，为内史、相。
镇蛮护军。
安远护军。
晋世杂号，多为郡领之。
诸王师、友、文学各一人。
国官郎中令、中尉、大农为三卿，左右常侍、侍郎，上军、中军、下军三军，典书、典祠、学官、典卫四令，食官、厩牧长、谒者以下。
公侯置郎中令一卿。
赞曰：百司分置，惟皇命职。
云师鸟纪，各有其式。
