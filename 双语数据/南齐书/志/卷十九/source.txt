五行《木传》曰： 东方。《易经》，地上之木为《观》。故木于人，威仪容貌也。
木者，春生气之始，农之本也。
无夺农时，使民岁不过三日，行什一之税，无贪欲之谋，则木气从。
如人君失威仪，逆木行，田猎驰骋，不反宫室，饮食沈湎，不顾礼制，出入无度，多发繇役，以夺民时，作为奸诈，以夺民财，则木失其性矣。
盖以工匠之为轮矢者多伤败，故曰木不曲直。 
宋泰豫元年，京师祗垣寺皂荚树枯死。
升明末，忽更生花叶。
《京房易传》曰： 树枯冬生，不出二年，国丧，君子亡。 
其占同。
宋氏禅位。
建元元年，朱爵行华表柱生枝叶。
建元初，李子生毛。
二年，武陵沅头都尉治有桑树，方冬生叶。
《京房易传》曰： 木冬生花，天下有丧。 
其占同。
后二年，宫车晏驾。
四年，巴州城西古楼脚柏柱数百年，忽生花。
永明六年，石子岗柏木长二尺四寸，广四寸半，化为石。
时车驾数游幸，应本传 木失其性 也。
永明中，大行一舶无故自沉，艚中无水。
隆昌元年，庐陵王子卿斋屋梁柱际无故出血。
建武初，始安王遥光治庙，截东安寺屋以直庙垣，截梁，水出如泪。
《貌传》曰： 失威仪之制，怠慢骄恣，谓之狂，则不肃矣。
下不敬，则上无威。
天下既不敬，又肆其骄恣，肆之则不从。
夫不敬其君，不从其政，则阴气胜，故曰厥罚常雨。 
永明八年四月，己巳起阴雨，昼或暂晴，夜时见星月，连雨积霖，至十七日乃止。
十一年四月辛巳朔，去三月戊寅起，而其间暂时晴，从四月一日又阴雨，昼或见日，夜乍见月，回复阴雨，至七月乃止。
永泰元年十二月二十九日雨，至永元元年五月二十一日乃晴。
时虏寇雍州，余应本传。
《传》曰： 大雨雪，犹庶征之常雨也，然有甚焉。
雨，阴。
大雨雪者，阴之畜积甚也。
一曰与大水同象，曰攻为雪耳。 
建元二年闰月己丑，雨雪。
三年十一月，雨雪，或阴或晦，八十余日，至四年二月乃止。
《传》曰： 雷于天地为长子，以其首长万物，与之出入。故雷出万物出，雷入万物入。
夫雷者，人君之象，入则除害，出则兴利。
雷之微气以正月出，其有声者以二月出，以八月入，其余微者以九月入。
冬三月雷无出者；若是阳不闭阴，则出涉危难而害万物也。 
建元元年十月壬午，夜电光，因雷鸣。
十一月庚戌，电光，有顷雷鸣，久而止。
永明五年正月戊申，夜西北雷声。
六年十月甲申，夜阴细雨，始闻雷鸣于西北上。
七年正月甲子，夜阴，雷鸣西南坤宫，隆隆一声而止。
八年正月庚戌，夜雷起坎宫水门，其音隆隆，一声而止。
九年二月丙子，西北有电光，因闻雷声隆隆，仍续十声而止。
十年二月庚戌，夜南方有电光，因闻雷声隆隆相续，丁亥止。
十月庚子，电雷起西北。
十一月丁丑，西南有光，因闻雷声隐隐，再声而止。
西南坤宫。
十二月甲申，阴雨，有电光，因闻西南及西北上雷鸣，频续三声。
丙申，夜闻西北上雷频续二声。
辛亥，雷雨。
《传》曰： 雨雹，君臣之象也。
阳之气专为雹，阴之气专为霰。
阳专而阴胁之，阴盛而阳薄之。
雹者，阴薄阳之象也。
霰者，阳胁阴之符也。
《春秋》不书霰者，犹月蚀也。 
建元四年五月戊午朔，雹。
永明元年九月乙丑，雹落大如蒜子，须臾乃止。
十一年四月辛亥，雹落大如蒜子，须臾灭。
《貌传》又曰： 上失节而狂，下怠慢而不敬，上下失道，轻法侵制，不顾君上，因以荐饥。
貌气毁，故有鸡祸。 
 一曰水岁鸡多死及为怪，亦是也。
上下不相信，大臣奸宄，民为寇盗，故曰厥极恶。 
 一曰民多被刑，或形貌丑恶，风俗狂慢，变节易度，则为轻剽奇怪之服，故曰时则有服妖。 
永明中，宫内服用射猎锦文，为骑射兵戈之象。
至建武初，虏大为寇。
永明中，萧谌开博风帽后裙之制，为破后帽。
世祖崩后，谌建废立，诛灭诸王。
永明末，民间制倚劝帽。
及海陵废，明帝之立，劝进之事，倚立可待也。
建武中，帽裙覆顶；东昏时，以为裙应在下，而今在上，不详，断之。
群下反上之象也。
永元中，东昏侯自造游宴之服，缀以花采锦绣，难得详也。
群小又造四种帽，帽因势为名：一曰山鹊归林者，《诗》云 《鹊巢》，夫人之德 ，东昏宠嬖淫乱，故鹊归其林薮；二曰兔子度坑，天意言天下将有逐兔之事也；三曰反缚黄离喽，黄口小鸟也，反缚，面缚之应也；四曰凤皇度三桥，凤皇者嘉瑞，三桥，梁王宅处也。
《貌传》又曰： 危乱端见，则天地之异生。木者青，故曰青眚，为恶祥。
凡貌伤者，金沴木，木沴金，衡气相通。 
延兴元年，海陵王初立，文惠太子冢上有物如人，长数丈，青色，直上天，有声如雷。
火，南方，扬光辉，出炎龠为明者也。
人君向明而治，盖取其象。
以知人为分，谗佞既远，群贤在位，则为明而火气从矣。
人君疑惑，弃法律，不诛谗邪，则谗口行，内间骨肉，外疏忠臣，至杀世子，逐功臣，以妾为妻，则火失其性，上灾宗庙，下灾府榭，内本朝，外阙观，虽兴师众，不能救也。
永明三年正月，甲夜西北有野火，光上生精。西北有四，东北有一，并长七八尺，黄赤色。
三月庚午，丙夜北面有野火，光上生精，长六尺；戊夜又有一枚，长五尺，并黄赤色。
四年正月丁亥，夜有火精三处。
闰月丁巳，夜有火精四所。
十二月辛酉，夜东南有野火精二枚。
五年十二月丙寅，夜西北有野火，火上生精，一枚，长三尺，黄白色。
六年十一月戊申，夜西南及北三面有野火，火生精，九枚，并长二尺，黄赤色。
九年二月丙寅，甲夜北面有野火，火上生精，二枚，西北又一枚，并长三尺，须臾消。
永元二年八月，宫内火，烧西斋芃仪殿及昭阳、显阳等殿，北至华林墙，西及秘阁北，屋三千余间。
《京房易传》曰： 君不思道，厥妖火烧宫。 
秘阁与《春秋》宣榭火同，天意若曰，既无纪纲，何用典文为也！
二年冬，京师民间相惊云当行火灾，南岸人家往往于篱间得布火缠者，云公家以此禳之。
三年正月，豫章郡天火烧三千余家。
京房《易》占曰： 天火下烧民屋，是谓乱治杀兵作。 
是年，台军与义师偏众相攻于南江诸郡。
三年二月，乾和殿西厢火，烧屋三十间。
是时西斋既火，帝徙居东斋，高宗所住殿也。
与烧宫占同。
《传》又曰： 犯上者不诛，则草犯霜而不死。
或杀不以时，事在杀生失柄，故曰草妖也。 
一曰： 草妖者，失众之象也。 
永元中，御刀黄文济家斋前种昌蒲，忽生花，光影照壁，成五采，其儿见之，余人不见也。
少时，文济被杀。
刘歆《视传》有羽虫之孽，谓鸡祸也。
班固案《易》鸡属《巽》，今以羽虫之孽类是也，依歆说附《视传》云。
建武二年，有大鸟集建安，形如水犊子。
其年，郡大水。
三年，大鸟集东阳郡，太守沈约表云： 鸟身备五采，赤色居多。 
案《乐纬叶图征》云： 焦明鸟质赤，至则水之感也。 
永明二年四月，乌巢内殿东鸱尾。
三年，大鸟集会稽上虞。
其年，县大水。
《传》曰： 维水沴火。 
又曰： 赤眚赤祥。 
建武四年，王晏子德元所居帷屏，无故有血洒之，少日而散。
晏寻被诛。
《思心传》曰： 心者，土之象也。
思心不睿，其过在瞀乱失纪。
风于阳则为君，于阴则为大臣之象，专恣而气盛，故罚常风。
心为五事主，犹土为五行主也。 
一曰： 阴阳相薄，偏气阳多为风，其甚也常风。
阴气多者，阴而不雨，其甚也常阴。 
一曰： 风宵起而昼晦，以应常阴同象也。 
建元元年十一月庚戌，风夜暴起，云雷合冥，从戌亥上来。
四年十一月甲寅，酉时风起小駃，至二更雪落，风转浪津。
永明四年二月丙寅，巳时风迅急。
十一月己丑，戌时风迅急，从西北戌亥上来。
五年五月乙酉，子时风迅急，从西北戌亥上来。
七年正月丁卯，阳徵阴贼之日，时加子，风起迅急，从北方子丑上来，暴疾浪津，寅时止。
八年六月乙酉，时加子，风起迅急，暴疾浪津，发屋折木，尘沙，从西南未上来，因雷雨，须臾，风微雨止。
九年七月甲寅，阳羽廉贞之日，时加亥，风起迅急，从东方来，暴疾彭勃浪津，至乙卯阴贼时渐微，名羽动羽。
九月乙丑，时加未，雷，骤雨，风起迅急，暴疾浪津，从西北戌上来。
十月壬辰，阳羽奸邪之日，时加丑，风起从北方子丑上来，暴疾浪津，迅急，尘埃，五日寅时渐微，名羽动宫。
十年正月辛巳，阳商宽大之日，时加寅，风从西北上来，暴疾浪津，迅急，扬沙折木，酉时止。
二月甲辰，阳徵奸邪之日，时加辰，风起迅急，从西北亥上来，暴疾彭勃浪津，至酉时止。
三月丁酉，阳徵廉贞之日，时加未，风从北方子丑上来，迅急，暴疾浪津，戌时止。
七月庚申，阴角贪狼之日，时加午，风从东北丑上来，迅急浪津，至辛酉巳时渐微。
十一年二月庚寅，阳角廉贞之日，时加亥，风从西北亥上来，迅疾浪津，丑时渐微，为角动角。
七月甲寅，阳羽廉贞之日，时加巳，风从东北寅上来，迅疾浪津，发屋折木，戊夜渐微，为羽动徵。
己巳，阳角宽大之日，时加未，风从戌上来，暴疾，良久止，为角动商及宫。
凡时无专恣，疑是阴阳相薄。
建武元年三月乙酉，未时风起，浪津暴急，从北方上来，应本传瞀乱。
建武二年、三年、四年，每秋七月、八月，辄大风，三吴尤甚，发屋折木，杀人。
京房占： 狱吏暴，风害人。 
时帝严刻。
永元元年七月十二日，大风，京师十围树及官府居民屋皆拔倒，应本传。
《传》又曰： 山之于地，君之象也。
山崩者，君权损，京陵易处，世将变也。
陵转为泽，贵将为贱也。 
建元二年夏，庐陵石阳县长溪水冲激山麓崩，长六七丈，下得柱千余口，皆十围，长者一丈，短者八九尺，头题有古文字，不可识。
江淹以问王俭，俭云： 江东不闲隶书，此秦汉时柱也。 
后年宫车晏驾，世变之象也。
永明二年秋，始兴曲江县山崩，壅底溪水成陂。
京房占： 山崩，人主恶之。 
《传》又曰： 雷电所击，盖所感也。
皆思心有尤之所致也。 
建元二年闰六月丙戌，戊夜震电。
四年五月五日，雷雹暗都，雷震于乐游安昌殿，电火焚荡尽。
永明八年四月六日，雷震会稽山阴恒山保林寺，刹上四破，电火烧塔，下佛面窗户不异也。
永明中，雷震东宫南门，无所伤毁，杀食官一人。
十一年三月，震于东斋，栋崩。
左右密欲治缮，竟陵王子良曰： 此岂可治！留之志吾过，且旌天之爱我也。 
明年，子良薨。
《传》又曰： 土气乱者，木金水火乱之。 
建武二年二月丁巳，地震。
永元元年七月，地日夜十八震。
九月十九日，地五震。
金者，西方，万物既成，杀气之始也。
其于王事，兵戎战伐之道也。
王者兴师动众，建立旗鼓，仗旄把钺，以诛残贼，止暴乱，杀伐应义，则金气从。
工冶铸化，革形成器也。
人君乐侵陵，好攻战，贪城邑，轻百姓之命，人民不安，内外骚动，则金失其性。
盖冶铸不化，冰滞固坚，故曰金不从革，又曰维木沴金。
建武四年，明帝出旧宫送豫章王第二女绥安主降嫔，还上辇，辇上金翅无故自折落地。
《言传》曰： 言《易》之道，西方曰《兑》，为口。
人君过差无度，刑法不一，敛从其重，或有师旅，炕阳之节，若动众劳民，是言不从。
人君既失众，政令不从，孤阳持治，下畏君之重刑，阳气胜则旱象至，故曰厥罚常阳也。 
建元三年，大旱，时有虏寇。
永民三年，大旱，明年，唐宇之起。
建武二年，大旱，时虏寇方盛，皆动众之应也。
《言传》曰： 下既悲苦君上之行，又畏严刑而不敢正言，则必先发于歌谣。
歌谣，口事也。口气逆则恶言，或有怪谣焉。 
宋泰始既失彭城，江南始传种消梨，先时所无，百姓争欲种植。
识者曰： 当有姓萧而来者。 
十余年，齐受禅。
元徽中，童谣曰： 襄阳白铜蹄，郎杀荆州儿。 
后沈攸之反，雍州刺史张敬儿袭江陵，杀沈攸之子元琰等。
永明元年元日，有小人发白虎樽，既醉，与笔札，不知所道，直云 忆高帝 。
敕原其罪。
世祖起青溪旧宫，时人反之曰： 旧宫者，穷厩也。 
及上崩后，宫人出居之。
永明初，百姓歌曰： 白马向城啼，欲得城边草。 
后句间云 陶郎来 。
白者金色，马者兵事。
三年，妖贼唐宇之起，言唐来劳也。
世祖起禅灵寺初成，百姓纵观。或曰： 禅者授也，灵非美名，所授必不得其人。 
后太孙立，见废也。
永明中，宫内坐起御食之外，皆为客食。
世祖以客非家人名，改呼为别食，时人以为分别之象。
少时，上晏驾。
文惠太子在东宫，作 两头纤纤 诗，后句云 磊磊落落玉山崩 ，自此长王宰相相继薨徂，二宫晏驾。
文惠太子作七言诗，后句辄云 愁和谛 。
后果有和帝禅位。
永明中，虏中童谣云： 黑水流北，赤火入齐。 
寻而京师人家忽生火，赤于常火，热小微，贵贱争取以治病。
法以此火灸桃板七炷，七日皆差。
敕禁之，不能断。
京师有病瘿者，以火灸数日而差。
邻人笑曰： 病偶自差，岂火能为。 
此人便觉颐间痒，明日瘿还如故。
后梁以火德兴。
文惠太子起东田，时人反云： 后必有癫童。 
果由太孙失位。
齐宋以来，民间语云： 扰攘建武上。 
明帝初，诛害蕃戚，京师危骇。
永元元年，童谣曰： 洋洋千里流，流翣东城头。
乌马乌皮袴，三更相告诉。
脚跛不得起，误杀老姥子。 
遥光夜举事，垣历生者乌皮袴褶往奔之。
跛脚，亦遥光。
老姥子，孝字之象，徐孝嗣也。
永元中，童谣云： 野猪虽嗃嗃，马子空闾渠。
不知龙与虎，饮食江南墟。
七九六十三，广莫人无余。
乌集传舍头，今汝得宽休。
但看三八后，摧折景阳楼。 
识者解云 陈显达属猪，崔慧景属马 ，非也。
东昏侯属猪，马子未详，梁王属龙，萧颖胄属虎。
崔慧景攻台，顿广莫门死，时年六十三。
乌集传舍，即所谓 瞻乌爰止，于谁之屋 。
三八二十四，起建元元年，至中兴二年，二十四年也。
摧折景阳楼，亦高台倾之意也。言天下将去，乃得休息也。
齐、宋之际，民间语云 和起 ，言以和颜而为变起也。
后和帝立。
崔慧景围台城，有一五色幡，飞翔在云中，半日乃不见，众皆惊怪，相谓曰： 幡者，事寻当翻覆也。 
数日而慧景败。
《言传》曰： 言气伤则民多口舌，故有口舌之痾。
金者白，故有日眚，若有白为恶祥。 
宋升明二年，飙风起建康县南塘里，吹帛一匹入云，风止，下御路。
纪僧真启太祖当宋氏禅者，其有匹夫居之。
水，北方，冬藏万物，气至阴也，宗庙祭祀之象。
死者精神放越不反，故为之庙以收其散，为之貌以收其魂神，而孝子得尽礼焉。
敬之至，则神歆之，此则至阴之气从，则水气从沟渎随而流去，不为民害矣。
人君不祷祀，简宗庙，废祭祀，逆天时，则雾水暴出，川水逆溢，壤邑轶乡，沉溺民人，故曰水不润下。
建元二年，吴、吴兴、义兴三郡大水。
二年夏，丹阳、吴二郡大水。
四年，大水。
永明五年夏，吴兴、义兴水雨伤稼。
六年，吴兴、义兴二郡大水。
建武二年冬，吴、晋陵二郡水雨伤稼。
永元元年七月，涛入石头，漂杀缘淮居民。
应本传。
荆州城内有沙池，常漏水。
萧颖胄为长史，水乃不漏，及颖胄亡，乃复竭。
《传》曰： 极阴气动，故有鱼孽。
鱼孽者，常寒罚之符也。 
永明九年，盐官县石浦有海鱼乘潮来，水退不得去，长三十余丈，黑色无鳞，未死，有声如牛。土人呼为海燕，取其肉食之。
永元元年四月，有大鱼十二头入会稽上虞江，大者近二十余丈，小者十余丈，一入山阴称蒲，一入永兴江，皆暍岸侧，百姓取食之。
《听传》曰： 不聪之象见，则妖生于耳，以类相动，故曰有鼓妖也。 
一曰，声属鼓妖。
永明元年十一月癸卯夜，天东北有声，至戊夜。
《传》曰： 皇之不极，是谓不建，其咎在霿乱失听，故厥咎霿。思心之咎亦雾。
天者，正万物之始，王者，正万事之始，失中则害天气，类相动也。
天者转于下而运于上，云者起于山而弥于天，天气动则其象应，故厥罚常阴。
王者失中，臣下盛强，而蔽君明，则云阴亦众多而蔽天光也。
建元四年十月丙午，日入后土雾勃勃如火烟。
永明二年十一月己亥，四面土雾入人眼鼻，至辛丑止。
二年十一月丙子，日出后及日入后，四面土雾勃勃如火烟。
六年十一月庚戌，丙夜土雾竟天，昏塞浓厚，至六日未时小开，到甲夜后仍浓密，勃勃如火烟，辛惨，入人眼鼻。
八年十月壬申，夜土雾竟天，浓厚勃勃如火烟，气入人眼鼻，至九日辰时开除。
九年十月丙辰，昼夜恒昏雾勃勃如火烟，其气辛惨，入人眼鼻，兼日色赤黄，至四日甲夜开除。
十年正月辛酉，酉初四面土雾勃勃如火烟，其气辛惨，入人眼鼻。
《传》曰： 《易》曰 乾为马 。逆天气，马多死，故曰有马祸。 
一曰，马者，兵象也。
将有寇戎之事，故马为怪。
建武四年，王晏出至草市，马惊走，鼓步从车而归，十余日，晏诛。
建武中，南岸有一兰马，走逐路上女子，女子窘急，走入人家床下避之，马终不置，发床食女子股脚间肉都尽。禁司以闻，敕杀此马，是后频有寇贼。
京房《易传》曰： 生子二胸以上，民谋其主。
三手以上，臣谋其主。二口已上，国见惊以兵。
三耳已上，是谓多听，国事无定。
二鼻以上，国主久病。
三足三臂已上，天下有兵。 
其类甚多，盖以象占之。
永明五年，吴兴东迁民吴休之家女人双生二儿，胸以下齐以上合。
京房《易传》曰： 野兽入邑，其邑大虚。 
又曰： 野兽无故入邑朝廷门及宫府中者，邑逆且虚。 
永明中，南海王子罕为南兖州刺史，有獐入广陵城，投井而死，又有象至广陵，是后刺史安王子敬于镇被害。
建武四年春，当郊治圜丘，宿设已毕，夜虎攫伤人。
建武中，有鹿入景皇寝庙，皆为上崩及禅代也。
凡无占者，皆为不应本传。
赞曰：木怪夔魍，火为水妃。
土产载物，金作明威。
形声异迹，影响同归。
皆由象应，莫不类推。
