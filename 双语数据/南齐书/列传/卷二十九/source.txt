吕安国，广陵广陵人也。
宋大明末，安国以将领见任，隐重有干局，为刘勔所称。
泰始二年，勔征殷琰于寿春，安国以建威将军为勔军副。
众军击破琰长史杜叔宝军于横塘，安国抄断贼粮道，烧其运车，多所伤杀。
琰众奔退，勔遣安国追之，先至寿春。
琰闭门自守，安国与辅国将军垣闳屯据城南，于是众军继至。
安国勋第一，封彭泽县男，未拜，明年，改封钟武县，加邑为四百户。
累至宁朔将军、义阳太守。
四年，又改封湘南县男。
虏陷汝南，司州失守，以安国为督司州诸军事、宁朔将军、司州刺史。
六年，义阳立州治，仍领义阳太守。
稍迁右军将军，假辅师将军。
元徽二年，为晋熙王征虏司马，辅师将军如故。
转游击将军。三年，出为持节、都督青兖冀三州缘淮前锋诸军事、辅师将军、兖州刺史。
明年，进号冠军将军，还为游击将军，加散骑常侍、征虏将军。
沈攸之事起，太祖以安国为湘州刺史，征虏将军如故。
先是王蕴罢州，南中郎将南阳王翙未之镇，蕴宁朔长史庾佩玉权行州事，朝廷先遣南中郎将中兵参军临湘令韩幼宗领军防州。
沈攸之之难，二人各相疑阻，佩玉辄杀幼宗。
平西将军黄回至郢州，遣军主任候伯行湘州事，又杀佩玉。
候伯与回同卫将军袁粲谋石头事，回令候伯水军乘舸往赴，会众军已至，不得入。
太祖令安国至镇，收候伯诛之。
寻进号前将军。
建元元年，进爵，增邑六百户。
转右卫将军，加给事中。
二年，虏寇边，上遣安国出司州，安集民户。
诏曰： 郢、司之间，流杂繁广，宜并加区判，定其隶属。
参详两州，事无专任，安国可暂往经理。 
以本官使持节，总荆郢诸军北讨事，屯义阳西关。
虏未至，安国移屯沔口以俟应接。
改封湘乡。
世祖即位，授使持节、散骑常侍、平西将军、司州刺史，领义阳太守。
永明二年，徙都督南兖兖徐青冀五州诸军事、平北将军、南兖州刺史，仍为都督、湘州刺史。
四年，湘川蛮动，安国督州兵讨之。
有疾，征为光禄大夫，加散骑常侍。
安国欣有文授，谓其子曰： 汝后勿作袴褶驱使，单衣犹恨不称，当为朱衣官也。 
上遣中书舍人茹法亮敕安国曰： 吾恒忧卿疾病，应有所须，勿致难也。 
明年，迁都官尚书，领太子左率。
六年，迁领军将军。
安国累居将率，在朝以宿旧见遇。
寻迁散骑常侍、金紫光禄大夫、兖州中正，给扶。
上又敕茹法亮曰： 吾见吕安国疾状，自不宜劳，且脚中既恒恶，扶人至吾前，于礼望殊成有亏，吾难敕之。
其人甚讳病，卿可作私意向，其若好差不复须扶人，依例入，幸勿牵勉。 
八年，卒，年六十四。
赠使持节、镇北将军、南兖州刺史，常侍如故。
给鼓吹一部。
谥肃侯。时旧将帅又有吴郡全景文，字弘达。
少有气力，与沈攸之同载出都，到奔牛埭，于岸上息，有人相之： 君等皆方伯人，行当富贵也。 
景文谓攸之曰： 富贵或可一人耳，今言皆然，此殆妄言也。 
景文仍得将领为军主。
孝建初，为竟陵王骠骑行参军，以功封汉水侯。
除员外郎，积射将军。
泰始二年，为假节、宁朔将军、冗从仆射、军主。
随前将军刘亮讨破东贼于晋陵，除长水校尉，假辅国将军。
北讨薛索儿于破釜，领水军断贼粮运。
仍随太祖于葛冢石梁，再战皆有功。
南贼相持未决，敕景文隶刘亮拒刘胡，攻围力战，身被数十创，除前军将军，封孝宁县侯，邑六百户。
除宁朔将军，游击将军，假辅师将军，高平太守，镇军、安西二府司马，骁骑将军。
元徽末，出为南豫州刺史、历阳太守，辅国将军如故。
迁征虏将军、南琅邪济阴二郡太守、军主，寻加散骑常侍。
建元元年，以不预佐命，国除，授南琅邪太守，常侍、将军如故。
迁光禄大夫，征虏将军、临川王征西司马、南郡太守。
还，累迁为给事中，光禄大夫。
永明九年，卒。
周山图，字季寂，义兴义乡人也。
少贫微，佣书自业。
有气干，为吴郡晋陵防郡队主。
宋孝武伐太初，山图豫勋，赐爵关中侯。
兖州刺史沈僧荣镇瑕丘，与山图有旧，以为己建武府参军。
竟陵王诞据广陵反，僧荣遣山图领二百人诣沈庆之受节度，事平论勋，为中书舍人戴明宝所仰。
泰始初，为殿中将军。
四方反叛，仆射王彧举山图将领，呼与语，甚悦，使领百舸为前驱。
与军主佼长生等攻破贼湖白、赭圻二城。
除员外郎，加振武将军。
豫平浓湖，追贼至西阳还，明帝赏之，赐苑西宅一区。
镇军将军张永征薛安都于彭城，山图领二千人迎运至武原，为虏骑所追，合战，多所伤杀。
虏围转急，山图据城自固，然后更结阵死战。突围出，虏披靡不能禁。
众称其勇，呼为 武原将 。
及永军大败，山图收散卒得千余人，守下邳城。
还，除给事中、冗从仆射、直阁将军。
山图好酒多失，明帝数加怒诮，后遂自改。
出为钱唐新城戍。
是时豫州淮西地新没虏，更于历阳立镇，五年，以山图为龙骧将军、历阳令，领兵守城。
初，临海亡命田流自号 东海王 ，逃窜会稽鄞县边海山谷中，立屯营，分布要害，官军不能讨。
明帝遣直后闻人袭说降之，授流龙骧将军，流受命，将党与出，行达海盐，放兵大掠而反。
是冬，杀鄞令耿猷，东境大震。
六年，敕山图将兵东屯浃口，广设购募。
流为其副暨挐所杀，别帅杜连、梅洛生各拥众自守。
至明年，山图分兵掩讨，皆平之。
豫章贼张凤，聚众康乐山，断江劫抄。
台军主李双、蔡保数遣军攻之，连年不禽。至是军主毛寄生与凤战于豫章江，大败。
明帝复遣山图讨之。
山图至，先羸兵偃众，遣幢主庞嗣厚遗凤，要出会聚，听以兵自卫，凤信之。
行至望蔡，山图设伏兵于水侧，击斩凤首，众百余人束首降。
除宁朔将军、涟口戍主。
山图遏涟水筑西城，断虏骑路，并以溉田。
元徽三年，迁步兵校尉，加建武将军。
转督高平下邳淮阳淮西四郡诸军事、宁朔将军、淮南太守。
盗发桓温冢，大获宝物。
客窃取以遗山图，山图不受，簿以还官。
迁左中郎将。
太祖辅政，山图密启曰： 沈攸之久有异图，公宜深为之备。 
太祖笑而纳之。
武陵王赞为郢州，太祖令山图领兵卫送。
世祖与晋熙王燮自郢下，以山图为后防。
攸之事起，世祖为西讨都督，启山图为军副。
世祖留据盆城，众议以盆城城小难固，不如还都。
山图曰： 今据中流，为四方势援，大众致力，川岳可为。
城隍小事，不足难也。 
世祖使城局参军刘皆、陈渊委山图以处分事。
山图断取行旅船板，以造楼橹，立水栅，旬日皆办。
世祖甚嘉之。
授前军将军，加宁朔将军，进号辅国将军。
攸之攻郢城，世祖令山图量其形势。山图曰： 攸之见与邻乡，亟同征伐，悉其为人。
性度险刻，无以结固士心。
如顿兵坚城之下，适所以为离散之渐耳。 
攸之既败，平西将军黄回乘轻舸从白服百余人在军前下缘流叫，盆城中恐，须臾知是回凯归乃安。
世祖谓山图曰： 周公前言，可谓明于见事矣。 
还都，太祖遣山图领部曲镇京城，镇戍诸军，悉受节度。
迁游击将军，辅国如故。
建元元年，封广晋县男，邑三百户。
出为假节、督兖青冀三州徐州东海朐山军事、宁朔将军、兖州刺史，百姓附之。
二年进号辅国将军。
其秋，虏动，上策虏必不出淮阴，乃敕山图曰： 知卿绥边抚戎，甚有次第，应变算略，悉以相委。恐列丑未必能送死，卿丈夫无可藉手耳。 
虏果寇朐山，为玄元度、卢绍之所破。
虏于淮阳。
是时淮北四州起义，上使山图自淮入清，倍道应赴。
敕山图曰： 卿当尽相帅驭理，每存全重，天下事，唯同心力，山岳可摧。
然用兵当使背后无忧虑；若后冷然无横来处，闭目痛打，无不摧碎。
吾政应铸金，待卿成勋耳。
若不藉此平四州，非丈夫也。
努力自运，勿令他人得上功。 
会义众已为虏所没，山图拔三百家还淮阴。
表移东海郡治涟口，又于石鳖立阳平郡，皆见纳。
世祖践阼，迁竟陵王镇北司马，带南平昌太守，将军如故。
以盆城之旧，出入殿省，甚见亲信。
义乡县长风庙神姓邓，先经为县令，死遂发灵。
山图启乞加神位辅国将军。
上答曰： 足狗肉便了事，何用阶级为？ 
转黄门郎，领羽林四厢直卫。
山图于新林立墅舍，晨夜往还。
上谓之曰： 卿罢万人都督，而轻行郊外。自今往墅，可以仗身自随，以备不虞。 
及疾，上手敕参问，遣医给药。
永明元年，卒，年六十四。
诏赐朝服一具，衣一袭。
周盘龙，北兰陵兰陵人也。
宋世土断，属东平郡。
盘龙胆气过人，尤便弓马。
泰始初，随军讨赭圻贼，躬自斗战，陷阵先登。
累至龙骧将军，积射将军，封晋安县子，邑四百户。
元徽二年，桂阳贼起，盘龙时为冗从仆射、骑官主、领马军主，随太祖顿新亭，与屯骑校尉黄回出城南，与贼对阵，寻引还城中，合力拒战。
事宁，除南东莞太守，加前军将军，稍至骁骑将军。
升明元年，出为假节、督交广二州军事、征虏将军、平越中郎将、广州刺史，未之官，预平石头。
二年，沈攸之平，司州刺史姚道和怀贰被征，以盘龙督司州军事、司州刺史，假节、将军如故。
改封沌阳县。
太祖即位，进号右将军。
建元二年，虏寇寿春，以盘龙为军主、假节，助豫州刺史垣崇祖决水漂渍。
盘龙率辅国将军张倪马步军于西泽中奋击，杀伤数万人，获牛马辎重。
上闻之喜，诏曰： 丑虏送死，敢寇寿春，崇祖、盘龙正勒义勇，乘机电奋，水陆斩击，填川蔽野。
师不淹晨，西蕃克定。
斯实将率用命之功，文武争伐之力。
凡厥勋勤，宜时铨序，可符列上。
盘龙爱妾杜氏，上送金钗镊二十枚，手敕曰 饷周公阿杜 。
转太子左率。
改授持节，军主如故。
明年，虏寇淮阳，围角城。
先是上遣军主成买戍角城，谓人曰： 我今作角城戍，我儿当得一子。 
或问其故。买曰： 角城与虏同岸，危险具多，我岂能使虏不敢南向？
我若不没虏，则应破虏。
儿不作孝子，便当作世子也。 
至虏围买数重，上遣领军将军李安民为都督救之。
敕盘龙曰： 角城涟口，贼始复进，西道便是无贼，卿可率马步下淮阴就安民军。
钟离船少，政可致衣仗数日粮，军人扶淮步下也。 
买与虏拒战，手所伤杀无数，晨朝早起，手中忽见有数升血，其日遂战死。
盘龙子奉叔单马率二百余人陷阵，虏万余骑张左右翼围绕之，一骑走还，报奉叔已没。盘龙方食，弃箸，驰马奋槊，直奔虏阵，自称 周公来！ 
虏素畏盘龙骁名，即时披靡。
时奉叔已大杀虏，得出在外，盘龙不知，乃冲东击西，奔南突北，贼众莫敢当。
奉叔见其父久不出，复跃马入阵。
父子两匹骑，萦搅数万人，虏众大败。
盘龙父子由是名播北国。
形甚羸讷，而临军勇果，诸将莫逮。
永明元年，迁征虏将军、南琅邪太守。
三年，迁右卫将军，加给事中。五年，转大司马，加征虏将军、济阳太守。
世祖数讲武，常令盘龙领马军，校骑骋槊。
后以疾为光禄大夫。
寻出为持节、都督兖州缘淮诸军事、平北将军、兖州刺史。
进爵为侯。
角城戍将张蒲与虏潜相构结，因大雾乘船入清中采樵，载虏二十余人，藏伏惣下，直向城东门，防门不禁，仍登岸援白争门。
戍主皇甫仲贤率军主孟灵宝等三十余人于门拒战，斩三人，贼众被创赴水，而虏军马步至城外已三千余人，阻堑不得进。
淮阴军主王僧庆等领五百人赴救，虏众乃退。
坐为有司所奏，诏白衣领职。
八座寻奏复位。加领东平太守。
盘龙表年老才弱，不可镇边，求解职，见许。还为散骑常侍、光禄大夫。
世祖戏之曰： 卿著貂蝉，何如兜鍪？ 
盘龙曰： 此貂蝉从兜鍪中出耳。 
十一年，病卒，年七十九。
赠安北将军、兖州刺史。
子奉叔，勇力绝人，随盘龙征讨，所在为暴掠。
世祖使领军东讨唐宇之，奉叔畏上威严，检勒部下，不敢侵斥。
为东宫直阁。
郁林在西州，奉叔密得自进。及即位，与直阁将军曹道刚为心膂。
道刚骁骑将军，加冠军将军；奉叔游击将军，加辅国将军：并监殿内直卫。
少日，仍迁道刚为黄门郎，高宗固谏不纳。
奉叔善骑马，帝从其学骑射，尤见亲宠，得入后宫。
寻加领淮陵太守、兖州中正。
道刚加南濮阳太守。
隆昌元年，除黄门郎，未拜，仍出为持节、都督青冀二州军事、冠军将军、青州刺史。
时帝谋诛宰辅，故出奉叔为外援，除道刚中军司马、青冀二州中正，本官如故。
奉叔就帝求千户侯，许之。
高宗辅政，以为不可，封曲江县男，三百户，奉叔大怒，于众中攘刀厉目，高宗说喻之，乃受。
奉叔辞毕将之镇，部伍已出。高宗虑其一出不可复制，与萧谌谋，称敕召奉叔于省内杀之，勇士数人拳击久之乃死。
启帝云 奉叔慢朝廷 。
帝不获已，可其奏。
高宗废帝之日，道刚直阁省，萧谌先入户，若欲论事，兵人随后奄进，以刀刺之，洞胸死，因进宫内废帝。
奉叔弟世雄，永元中为西江督护。
陈显达事后，世雄杀广州刺史萧季敞，称季敞同逆，送首京师。
广州刺史颜翻讨杀之。
王广之，字林之，沛郡相人也。
少好弓马，便捷有勇力。
初为马队主。
宋大明中，以功补本县令，殿中，龙骧，强弩将军，骠骑中兵，南谯太守。
泰始初，除宁朔将军、军主，隶宁朔将军刘怀珍征殷琰于寿春。
琰将刘从筑垒拒守，台军相拒移日。
琰遣长史杜叔宝领五千人运车五百乘援从。
怀珍遣广之及军主辛庆祖、黄回、千道连等要击于横塘。宝结营拒战，广之等肉薄攻营，自晡至日没，大败之，杀伤千余人，遂退，烧其运车。
从闻之，弃垒奔走。
时合肥城反，官军前后受敌，都督刘勔召诸军主会议。
广之曰： 请得将军所乘马往平之。 
勔以马与广之，广之去三日，攻克合肥贼。
仍随怀珍讨淮北。
时明帝遣青州刺史明僧暠北征至三城，为沈文秀所攻。
广之将步骑三千余人，缘海救之，俱引退。
广之又进军袭文秀所置长广太守刘桃根，桃根弃城走。
军还，封安蛮县子，三百户。
寻改蒲圻。
除建威将军、南阳太守，不之官。
除越骑校尉、龙骧将军、钟离太守。
迁为左军将军，加宁朔将军、高平太守。
又除游击将军，宁朔如故。
加给事中，冠军将军。
讨宋建平，先登京口，改封宁都县子，五百户。
太祖废苍梧，出广之为假节、督徐州军事、徐州刺史、钟离太守，冠军如故。
沈攸之事起，广之留京师，豫平石头，仍从太祖顿新亭，进号征虏将军。
太祖诛黄回。回弟驷及从弟马、兄子奴亡逸。
太祖与广之书曰： 黄回虽有微勋，而罪过转不可容。
近遂启请御大小二舆为刺史服饰。吾乃不惜为其启闻，政恐得舆，复求画轮车。
此外罪不可胜数，弟自悉之。
今启依法。 
令广之于江西搜捕驷等。
建元元年，进爵为侯，食邑千户。
转散骑常侍、左军将军。
北虏动，明年，诏假广之节，出淮上。
广之家在彭、沛，启上求招诱乡里部曲，北取彭城，上许之。
以广之为使持节、都督淮北军事、平北将军、徐州刺史。
广之引军过淮，无所克获，坐免官。
寻除征虏将军，加散骑常侍、太子右率。
世祖即位，迁长沙王镇军司马，南东海太守，司徒司马，寻阳相，南新蔡太守，安陆王北中郎左军司马，广陵太守，将军如故。出为持节、都督徐州诸军事、徐州刺史，将军如故。
还为光禄大夫、左将军、司徒司马。
迁右卫将军，转散骑常侍，前将军。
世祖见广之子珍国应堪大用，谓广之曰： 卿可谓老蚌也。 
广之曰： 臣不敢辞。 上大笑。
除游击将军，不拜。
十一年，虏动，假广之节，招募。
隆昌元年，迁给事中、左卫将军。
时豫州刺史崔慧景密与虏通，有异志。
延兴元年，以广之为持节、督豫州郢州之西阳司州之汝南二郡军事、平西将军、豫州刺史。
预废郁林勋，增封三百户。
高宗诛害诸王，遣广之征安陆王子敬于江阳，给鼓吹一部。
事平，仍改授使持节、散骑常侍、都督江州诸军事、镇南将军、江州刺史。
进封应城县公，食邑二千户。
建武二年，虏围司州，遣广之持节督司州征讨解围。
广之未至百余里，虏退，乃还。
明年，迁侍中、镇军将军，给扶。
四年，卒。
年七十三。
追赠散骑常侍、车骑将军，谥曰壮公。
史臣曰：公侯扞城，守国之所资也。
必须久习兵事，非一战之力。
安国等致效累朝，声勤克举，并识时变，咸知附托。
盘龙骁勇，独冠三军，匈奴之惮飞将，曾不若也。
壮矣哉！赞曰：安国旧将，协同迁社，同裨九江，翊从中夏。
盘龙杀敌，洞开胡马。
广之末年，旌旄骤把。
