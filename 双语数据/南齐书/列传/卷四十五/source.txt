宗室○衡阳元王道度始安贞王道生子遥光遥欣遥昌安陆昭王缅
衡阳元王道度，太祖长兄也。
与太祖俱受学雷次宗。
宣帝问二儿学业，次宗答曰： 其兄外朗，其弟内润，皆良璞也。 
随宣帝征伐，仕至安定太守，卒于宋世。
建元二年，追加封谥。
无子，太祖以第十一子钧继道度后。
钧字宣礼。
永明四年为江州刺史，加散骑常侍。
母区贵人卒，居丧尽礼。六年，迁为征虏将军。
八年，迁骁骑将军，常侍如故，仍转左卫将军。
钧有好尚，为世祖所知。
兄弟中意遇次鄱阳王锵。
十年，转中书令，领石头戍事。
迁散骑常侍，秘书监，领骁骑如故。
不拜。
隆昌元年，改加侍中，给扶。
海陵立，转抚军将军，侍中如故。
寻遇害，年二十二。
明帝即位，以永阳王子珉仍本国，继元王为孙。
子珉，字云玙，世祖第二十子也。
永明七年，封义安王，后改永阳，永泰元年见害，年十四。
复以武陵昭王晔第三子子坦奉元王后。
始安贞王道生，字孝伯，太祖次兄也。
宋世为奉朝请，卒。
建元元年，追封谥。
建武元年，追尊为景皇，妃江氏为后。
立寝庙于御道西，陵曰修安。
生子凤、高宗、安陆昭王缅。
凤字景慈，官至正员郎。
卒于宋世，谥靖世子。
明帝建武元年，赠侍中、骠骑将军，开府仪同三司、始安靖王。
改华林凤庄门为望贤门，太极东堂书画凤鸟，题为神鸟，而改鸾鸟为神雀。
子遥光嗣。
遥光字元晖。
生有躄疾，太祖谓不堪奉拜祭祀，欲封其弟，世祖谏，乃以遥光袭爵。
初为员外郎，转给事郎，太孙洗马，转中书郎，豫章内史，不拜。
高宗辅政，遥光好天文候道，密怀规赞。
隆昌元年，除骁骑将军、冠军将军、南东海太守，行南徐州事；仍除南彭城太守，将军如故；又除辅国将军、吴兴太守。
高宗废郁林，又除冠军将军、南蛮校尉、西平中郎长史、南郡太守。
一岁之内频五除，并不拜。
是时高宗欲即位，诛赏诸事唯遥光共谋议。
建武元年，以为持节、都督扬南徐二州诸军事、前将军、扬州刺史。
晋安王宝义为南徐州，遥光求解督，见许。
二年，进号抚军将军，加散骑常侍，给通宪车鼓吹。
遥光好吏事，称为分明。颇多惨害。
足疾不得同朝列，常乘舆自望贤门入。
每与上久清闲，言毕，上索香火，明日必有所诛杀。
上以亲近单少，憎忌高、武子孙，欲并诛之，遥光计画参议，当以次施行。
永泰元年，即本位为大将军，给油络车。
帝不豫，遥光数入侍疾，帝渐甚，河东王铉等七王一夕见杀，遥光意也。
帝崩，遗诏加遥光侍中、中书令，给扶。
永元元年，给班剑二十人，即本号开府仪同三司。
遥光既辅政，见少主即位，潜与江祏兄弟谋自树立。
弟遥欣在荆楚，拥兵居上流，密相影响。
遥光当据东府号令，使遥欣便星速急下。潜谋将发，而遥欣病死。
江祏被诛，东昏侯召遥光入殿，告以祏罪。遥光惧，还省便阳狂号哭，自此称疾不复入台。
先是遥光行还入城，风飘仪伞出城外。
遥光弟遥昌先卒寿春，豫州部曲皆归遥光；及遥欣丧还葬武进，停东府前渚，荆州众力送者甚盛。
帝诛江祏后，虑遥光不自安，欲转为司徒还第，召入喻旨。
遥光虑见杀，八月十二日晡时，收集二州部曲，于东府门聚人众，街陌颇怪其异，莫知指趣也。
遥光召亲人丹阳丞刘沨及诸伧楚，欲以讨刘暄为名。
夜遣数百人破东冶出囚，尚方取仗。
又召骁骑将军垣历生，历生随信便至，劝遥光令率城内兵夜攻台，辇籥烧城门，曰： 公但乘舆随后，反掌可得。 
遥光意疑不敢出。
天稍晓，遥光戎服出听事，停舆处分上仗登城行赏赐。
历生复劝出军，遥光不肯，望台内自有变。
至日中，台军稍至，尚书符遥光曰： 逆顺之数，皎然有征，干纪乱常，刑兹罔赦。
萧遥光宗室蚩庸，才行鄙薄，缇裙可望，天路何阶。
受遇自昔，恩加犹子，礼绝帝体，宠越皇季。
旗章车服，穷千乘之尊；闉隍爽闿，逾百雉之制。
及圣后在天，亲受顾托，话言在耳，德音犹存，侮蔑天明，罔畏不义，无君之心，履霜有日，遂乃称兵内犯，窃发京畿，自古巨衅，莫斯为甚。
今便分命六师，弘宣九伐。
皇上当亲御戎轩，弘此庙略。
信赏必罚，有如大江。 
于是戒严，曲赦京邑。
领军萧坦之屯湘宫寺，镇军司马曹虎屯清溪大桥，太子右卫率左兴盛屯东府东篱门。
众军围东城三面，烧司徒二府。
遥光遣垣历生从西门出战，台军屡北，杀军主桑天爱。
初，遥光起兵，问谘议参军萧畅，畅正色拒折不从，十五日，畅与抚军长史沈昭略潜自南出，济淮还台，人情大沮。
十六日，垣历生从南门出战，因弃槊降曹虎军，虎命斩之。
遥光大怒，于床上自竦踊，使杀历生儿。
其晚，台军射火箭烧东北角楼，至夜城溃。
遥光还小斋，帐中著衣帢坐，秉烛自照，令人反拒，斋阁皆重关。
左右并逾屋散出。
台军主刘国宝、时当伯等先入。遥光闻外兵至，吹灭火，扶匐下床。军人排阁入，于暗中牵出斩首，时年三十二。
遥光未败一夕，城内皆梦群蛇缘城四出，各各共说之，咸以为异。
台军入城，焚烧屋宇且尽。
遥光府佐司马端为掌书记，曹虎谓之曰： 君是贼非？ 
端曰： 仆荷始安厚恩，今死甘心。 
虎不杀，执送还台，徐世扌剽杀之。
刘沨遁走还家园，为人所杀。端，河内人。
沨，南阳人，事继母有孝行，弟溓事沨亦谨。
诏敛葬遥光尸，原其诸子。
追赠桑天爱辅国将军、梁州刺史。
以江陵公宝览为始安王，奉靖王后。
永元二年，为持节、督湘州、辅国将军、湘州刺史。
遥欣字重晖。
宣帝兄西平太守奉之无后，以遥欣继为曾孙。
除秘书郎，太子舍人，巴陵王文学，中书郎。
延兴元年，高宗树置，以遥欣为持节、督兖州缘淮军事、宁朔将军、兖州刺史。
仍为督豫州郢州之西阳司州之汝南二郡、辅国将军、豫州刺史，持节如故。
未之任。
建武元年，进号西中郎将，封闻喜县公。
迁使持节、都督荆雍益宁梁南北秦七州军事、右将军、荆州刺史。
改封曲江公。
高宗子弟弱小，晋安王宝义有废疾，故以遥光为扬州居中，遥欣居陕西在外，权势并在其门。
遥欣好勇，聚畜武士，以为形援。
四年，进号平西将军。
永泰元年，以雍州虏寇，诏遥欣以本官领刺史，宁蛮校尉，移镇襄阳，虏退不行。
永元元年卒，年三十一。
赠侍中、司空，谥康公。
葬用王礼。
遥昌字季晖。
解褐秘书郎，太孙舍人，给事中，秘书丞。
延兴元年，除黄门侍郎，未拜，仍为持节、督郢司二州军事、宁朔将军、郢州刺史。
建武元年，进号冠军将军。
封丰城县公，千五百户。
未之镇，徙督豫州郢州之西阳司州之汝南二郡军事、征虏将军、豫州刺史，持节如故。
二年，虏主元宏寇寿春，遣使呼城内人。遥昌遣参军崔庆远、朱选之诣宏。
庆远曰： 旌盖飘摇，远涉淮、泗、风尘惨烈，无乃上劳？ 
宏曰： 六龙腾跃，倏忽千里，经途未远，不足为劳。 
庆远曰： 川境既殊，远劳轩驾。
屈完有言： 不虞君之涉吾地也，何故？  
宏曰： 故当有故。
卿欲使我含瑕依违，为欲指斥其事？ 
庆远曰： 君包荒之德，本施北政，未承来议，无所含瑕。 
宏曰： 朕本欲有言，会卿来问。
齐主废立，有其例不？ 
庆远曰： 废昏立明，古今同揆。
中兴克昌，岂唯一代？
主上与先武帝，非唯昆季，有同鱼水。
武皇临崩，托以后事。
嗣孙荒迷，废为郁林，功臣固请，爰立明圣。
上逼太后之严令，下迫群臣之稽颡，俯从亿兆，践登皇极。
未审圣旨独何疑怪？ 
宏曰： 闻卿此言，殊解我心。
但哲妇倾城，何足可用。
果如所言，武帝子弟今皆何在？ 
庆远曰： 七王同恶，皆伏管、蔡之诛，其余列蕃二十余国，内升清阶，外典方牧。
哲妇之戒，古人所惑；然十乱盈朝，实唯文母。 
宏曰： 如我所闻，靡有孑遗。
卿言美而乖实。未之全信。 
宏又曰： 云罗所掩，六合宜一。
故往年与齐武有书，言今日之事，书似未达齐主。命也。
南使既反，情有怆然，朕亦休兵。
此段犹是本意，不必专为问罪。
若如卿言，便可释然。 
庆远曰： 见可而进，知难而退，圣人奇兵。
今旨欲宪章圣人，不失旧好，岂不善哉！ 
宏曰： 卿为欲朕和亲？
为欲不和？ 
庆远曰： 和亲则二国交欢，苍生再赖；不和则二国交怨，苍生涂炭。
和与不和，裁由圣衷。 
宏曰： 朕来为复游行盐境，北去洛都，率尔便至。
亦不攻城，亦不伐坞，卿勿以为虑。 
宏设酒及羊炙杂果，又谓庆远曰： 听卿主克黜凶嗣，不违忠孝。
何以不立近亲，如周公辅成王，而苟欲自取？ 
庆远答曰： 成王有亚圣之贤，故周公得辅而相之。
今近蕃虽无悖德，未有成王之贤。
霍光亦舍汉蕃亲而远立宣帝。 
宏曰： 若尔，霍光向自立为君，当复得为忠臣不？ 
庆远曰： 此非其类，乃可言宣帝立与不立义当云何。
皇上岂得与霍光为匹？
若尔，何以不言 武王伐纣，何意不立微子而辅之，苟贪天下？ 宏大笑。
明日引军向城东，遣道登道人进城内施众僧绢五百匹，庆远、选之各袴褶络带。
遥昌，永泰元年卒。
上爱遥昌兄弟如子，甚痛惜之。
赠车骑将军、仪同三司。
帝以问徐孝嗣，孝嗣曰： 丰城本资尚轻，赠以班台，如为小过。 
帝曰： 卿乃欲存万代准则，此我孤兄子，不得与计。 
谥宪公。
安陆昭王缅，字景业。善容止。
初为秘书郎，宋邵陵王文学，中书郎。
建元元年，封安陆侯，邑千户。
转太子中庶子，迁侍中。
世祖即位，迁五兵尚书，领前军将军，仍出为辅国将军、吴郡太守，少时大著风绩。
竟陵王子良与缅书曰： 窃承下风，数十年来未有此政。 
世祖嘉其能，转持节、都督郢州司州之义阳军事、冠军将军、郢州刺史。
永明五年，还为侍中，领骁骑将军，仍迁中领军。
明年，转散骑常侍，太子詹事。
出为会稽太守，常侍如故。
迁使持节、都督雍梁南北秦四州荆州之竟陵司州之随郡军事、左将军、宁蛮校尉、雍州刺史。
缅留心辞讼，亲自隐恤，劫抄度口，皆赦遣许以自新，再犯乃加诛，为百姓所畏爱。
九年，卒。
诏赙钱十万，布二百匹。
丧还，百姓缘沔水悲泣设祭，于岘山为立祠。
赠侍中、卫将军，持节、都督、刺史如故。
给鼓吹一部。
谥昭侯。
年三十七。
高宗少相友爱，时为仆射，领卫尉，表求解卫尉，私第展哀，诏不许。
每临缅灵，辄恸哭不成声。
建武元年，赠侍中、司徒、安陆王，邑二千户。
子宝晊嗣，为持节、督湘州军事、辅国将军、湘州刺史。
弟宝览为江陵公，宝宏汝南公，邑各千五百户。
二年，宝晊进号冠军将军。
三年，宝宏改封宵城。
永元元年，以安陆郡边虏，宝晊改封湘东王，进号征虏将军。
二年，为左卫将军。
高宗兄弟一门皆尚吏事，宝晊粗好文章。
义师下，宝晊在城内，东昏废，宝晊望物情归己，坐待法驾，既而城内送首诣梁王。
宣德太后临朝，以宝晊为太常。
宝晊不自安，谋反，兄弟皆伏诛。
史臣曰：太祖膺期御世，二昆夙殒，庆命傍流，追序蕃胙。
安陆王缅以宗子戚属，弱年进仕，典郡临州，去有余迹，遣爱在民。
盖因情而可感，学以从政，夫岂必然。
赞曰：太祖二昆，追树双蕃。
元托继胤，贞兴子孙。
并用威福，自取亡存。
安陆称美，事表西魂。
