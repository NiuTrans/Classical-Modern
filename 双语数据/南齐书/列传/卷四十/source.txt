武十七王武帝二十三男：穆皇后生文惠太子、竟陵文宣王子良；张淑妃生卢陵王子卿、鱼复侯子响；周淑仪生安陆王子敬、建安王子真；阮淑媛生晋安王子懋、衡阳王子峻；王淑仪生随郡王子隆；蔡婕妤生西阳王子明；乐容华生南海王子罕；傅充华生巴陵王子伦；谢昭仪生邵陵王子贞；江淑仪生临贺王子岳；庾昭容生西阳王子文；荀昭华生南康王子琳；颜婕妤生永阳王子珉；宫人谢生湘东王子建；何充华生南郡王子夏；第六、十二、十五、二十二皇子早亡。子珉建武中继衡阳元王后。
竟陵文宣王子良，字云英，世祖第二子也。
初，沈攸之难，随世祖在盆城，板宁朔将军。仍为宋邵陵王左军行参军，转主簿，安南记室参军，邵陵王友，王名友。
不废此官。迁安南长史。
升明三年，为使持节、都督会稽东阳临海永嘉新安五郡、辅国将军、会稽太守。
宋世元嘉中，皆责成郡县；孝武征求急速，以郡县迟缓，始遣台使，自此公役劳扰。
太祖践阼，子良陈之曰：
前台使督逋切调，恒闻相望于道。
及臣至郡，亦殊不疏。
凡此辈使人，既非详慎勤顺，或贪险崎岖，要求此役。
朝辞禁门，情态即异；暮宿村县，威福便行。
但令朱鼓裁完，铍槊微具，顾眄左右，叱咤自专。
擿宗断族，排轻斥重，胁遏津埭，恐喝传邮。
破岗水逆，商旅半引，逼令到下，先过己船。浙江风猛，公私畏渡，脱舫在前，驱令俱发。
呵蹙行民，固其常理；侮折守宰，出变无穷。
既瞻郭望境，便飞下严符，但称行台，未显所督。
先诃强寺，却摄群曹，开亭正榻，便振荆革。
其次绛标寸纸，一日数至；征村切里，俄刻十催。
四乡所召，莫辨枉直，孩老士庶，具令付狱。
或尺布之逋，曲以当匹；百钱余税，且增为千。
或诳应质作尚方，寄系东冶，万姓骇迫，人不自固。
遂漂衣败力，竞致兼浆。
值今夕酒谐肉饫，即许附申赦格；明日礼轻货薄，便复不入恩科。
筐贡微阙，总棰挞肆情，风尘毁谤，随忿而发。
及其蒜转积，鹅栗渐盈，远则分鬻他境，近则托贸吏民。
反请郡邑，助民由申缓，回刺言台，推信在所。
如闻顷者令长守牧，离此每实，非复近岁。
愚谓凡诸检课，宜停遣使。密畿州郡，则指赐敕令，遥外镇宰，明下条源。既各奉别旨，人竞自罄。
虽复台使盈凑，会取正属所办，徒相疑偾，反更淹懈。
凡预衣冠，荷恩盛世，多以暗缓贻愆，少为欺猾入罪。
若类以宰牧乖政，则触事难委，不容课逋上纲，偏觉非才。
但赊促差降，各限一期，如乃事速应缓，自依违纠坐之。坐之之科，不必须重，但令必行，期在可肃。
且两装之船，充拟千绪；三坊寡役，呼订万计。
每一事之发，弥晨方办，粗计近远，率遣一部，职散人领，无减二十，舟船所资，皆复称是。
长江万里，费固倍之。
较略一年，脱得省者，息船优役，实为不少。
兼折奸减窃，远近暂安。
封闻喜县公，邑千五百户。
子良敦义爱古。
郡民朱百年有至行，先卒，赐其妻米百斛，蠲一民给其薪苏。
郡阁下有虞翻旧床，罢任还，乃致以归。
后于西邸起古斋，多聚古人器服以充之。
夏禹庙盛有祷祀，子良曰： 禹泣辜表仁，菲食旌约，服玩果粽，足以致诚。 
使岁献扇簟而已。
建元二年，穆妃薨，去官。
仍为征虏将军、丹阳尹。
开私仓赈属县贫民。
明年，上表曰： 京尹虽居都邑，而境壤兼跨，广袤周轮，几将千里。
萦原抱隰，其处甚多，旧遏古塘，非唯一所。
而民贫业废，地利久芜。
近启遣五官殷沵、典签刘僧瑗到诸县循履，得丹阳、溧阳、永世等四县解，并村耆辞列，堪垦之田，合计荒熟有八千五百五十四顷；修治塘遏，可用十一万八千余夫，一春就功，便可成立。 
上纳之。
会迁官，事寝。
是年，始制东宫官僚以下官敬子良。
世祖即位，封竟陵郡王，邑二千户。
为使持节、都督南徐兖二州诸军事、镇北将军、南徐州刺史。
永明元年，徙为侍中、都督南兖兖徐青冀五州、征北将军、南兖州刺史，持节如故。
给油络车。
明年，入为护军将军，兼司徒，领兵置佐，侍中如故。镇西州。
三年，给鼓吹一部。
四年，进号车骑将军。
子良少有清尚，礼才好士，居不疑之地，倾意宾客，天下才学皆游集焉。
善立胜事，夏月客至，为设瓜饮及甘果，著之文教。
士子文章及朝贵辞翰，皆发教撰录。
是时上新亲政，水旱不时。
子良密启曰：
臣思水潦成患，良田沃壤变为污泽。农政告祥，因高肆务，播植既周，继以旱虐。
黔庶呼嗟，相视褫气。
夫国资于民，民资于食，匪食匪民，何以能政？
臣每一念此，寝不便席。
本始中，郡国大旱，宣帝下诏除民租。
今闻所在逋余尚多，守宰严期，兼夜课切，新税力尚无从，故调于何取给？
政当相驱为盗耳。
愚谓逋租宜皆原除，少降停恩，微纾民命。
自宋道无章，王风陵替，窃官假号，骈门连室。
今左民所检，动以万数，渐渍之来，非复始适，一朝洗正，理致沸腾。
小人之心，罔思前恩，董之以威，反怨后罚。兽穷则触，事在匪轻。
齐有天下日浅，恩洽未布，一方或饥，当加优养。
愚谓自可依源削除，未宜便充猥役。
且部曹检校，诚存精密；令史奸黠，鲜不容情。情既有私，理或枉谬。
耳目有限，群狡无极。变易是非，居然可见。
详而后取，于事未迟。
明诏深矜狱圄，恩文累坠。
今科网严重，称为峻察。
负罪离愆，充积牢户。
暑时郁蒸，加以金铁。聚忧之气，足感天和。
民之多怨，非国福矣。
顷土木之务，甚为殷广，虽役未及民，勤费已积。
炎旱致灾，或由于此。
皇明载远，书轨未一，缘淮带江，数州地耳。以魏方汉，犹一郡之譬，以今比古，复为远矣。
何得不爱其民，缓其政，救其危，存其命哉？
湘区奥密，蛮寇炽强，如闻南师未能挫戮。
百姓齐民，积年涂炭，疽食侵淫，边虞方重。
交州夐绝一垂，实惟荒服，恃远后宾，固亦恒事。
自青德启运，款关受职，置之度外，不足絓言。
今县军远伐，经途万里，众寡事殊，客主势异，以逸待劳，全胜难必。
又缘道调兵，以足军力，民丁乌合，事乖习锐。
广州积岁无年，越州兵粮素乏，加以发借，必致恇扰。
愚谓叔献所请，不宜听从；取乱侮亡，更俟后会。
虽缓岁月，必有可禽之理，差息发动费役之劳。
刘楷见甲以助湘中，威力既举，蚁寇自服。
诏折租布，二分取钱。
子良又启曰：臣一月入朝，六登玫陛，广殿稠人，裁奉颜色，纵有所怀，岂敢自达。
比天眚亟见，地孽亟臻，民下妖讹，好生噂沓。
谷价虽和，比室饥嗛；缣纩虽贱，骈门裸质。
臣一念此，每入心骨。
三吴奥区，地惟河、辅，百度所资，罕不自出，宜在蠲优，使其全富。
而守宰相继，务在裒克，围桑品屋，以准赀课，致令斩树发瓦，以充重赋，破民财产，要利一时。
东郡使民，年无常限，在所相承，准令上直。
每至州台使命，切求悬急，应充猥役，必由穷困。
乃有畏失严期，自残躯命；亦有斩绝手足，以避徭役。
生育弗起，殆为恒事。
守长不务先富民而唯言益国，岂有民贫于下，而国富于上邪？
又泉铸岁远，类多剪凿，江东大钱，十不一在。
公家所受，必须轮郭完全，遂买本一千，加子七百，犹求请无地，棰革相继。
寻完者为用，既不兼两，回复迁贸，会非委积，徒令小民每婴困苦。
且钱帛相半，为制永久，或闻长宰须令输直，进违旧科，退容奸利。
八属近县，既在京畿，发借征调，实烦他邑。民特尤贫，连年失稔，草衣藿食，稍有流亡。
今农政就兴，宜蒙赈给；若逋课未上，许以申原。
兖豫二藩，虽曰旧镇，往属兵虞，累弃乡土。
密迩寇庭，下无安志。
编草结庵，不违凉暑。扶准聚洛，靡有生向。
俱禀人灵，独绝温饱，而赋敛多少，尚均沃实。
谓凡在荒民，应加蠲减。
又司市之要，自昔所难。
顷来此役，不由才举，并条其重赀，许以贾衒。
前人增估求侠，后人加税请代，如此轮回，终何纪极？
兼复交关津要，共相唇齿，愚野未闲，必加陵诳，罪无大小，横没赀载。
凡求试谷帛，类非廉谨，未解在事所以开容？
夫狱讼惟平，画一在制。虽恩家得罪，必宜申宪；鼎姓贻愆，最合从纲。
若罚典惟加贱下，辟书必蠲世族，惧非先王立理之本。
尚书列曹，上应乾象。
如闻命议所出，先谘于都，都既下意，然后付郎，谨写关行。
愚谓郎官尤宜推择。
宋运告终，戎车屡驾，寄名军牒，动窃数等。
故非分充朝，资奉殷积。
广、越邦宰，梁、益郡邑，参差调补，实允事机。
且此徒冗杂，罕遵王宪，严加廉视，随违弹斥，一二年间，可减太半。
五年，正位司徒，给班剑二十人，侍中如故。
移居鸡笼山邸，集学士抄《五经》、百家，依《皇览》例为《四部要略》千卷。
招致名僧，讲语佛法，造经呗新声。道俗之盛，江左未有也。
世祖好射雉，子良谏曰：銮举亟动，天跸屡巡，陵犯风烟，驱驰野泽。
万乘至重，一羽甚微。
从甚微之欢，忽至重之诫。
顷郊郛以外，科禁严重，匪直刍牧事罢，遂乃窀掩殆废。
且田月向登，桑时告至，士女呼嗟，易生噂议，弃民从欲，理未可安。
曩时巡幸，必尽威防，领军景先、詹事赤斧坚甲利兵，左右屯卫。
今驰鹜外野，交侍疏阔，晨出晚还，顿遗清道，此实愚臣最所震迫。
狡虏玩威，甫获款关，二汉全富，犹加曲待。
如闻使臣频亦怨望，前会东宫，遂形言色。
昔宋氏遣使，旧列阶下，刘缵衔使，始登朝殿。
今既反命，宜赐优礼。
伏谓中堂云构，实惟峻绝，檐陛深严，事隔凉暑，而别为一室，如或有疑。
边带广途，讹言孔炽，毁立之易，过于转圆，若依旧制通敞，实允观听。
顷市司驱扇，租估过刻，吹毛求瑕，廉察相继，被以小罪，责以重备。
愚谓宜敕有司，更详优格。
臣年方朝贤，齿未相及，以管窥天，犹知失得，廊庙之士，岂暗是非？
未闻一人开一说为陛下忧国家，非但面从，亦畏威耳。
臣若不启，陛下于何闻之？
先是六年，左卫、殿中将军邯郸超上书谏射雉，世祖为止。
久之，超竟被诛。
永明末，上将射雉。子良谏曰：
忽闻外议，伏承当更射雉。
臣下情震越，心怀忧悚，犹谓疑妄，事不必然。
伏度陛下以信心明照，所以倾金宝于禅灵，仁爱广洽，得使禽鱼养命于江泽，岂惟国庆民欢，乃以翱翔治乐。
夫卫生保命，人兽不殊；重躯爱体，彼我无异。
故《礼》云： 闻其声不食其肉，见其生不忍其死。 
且万乘之尊，降同匹夫之乐，夭杀无辜，伤仁害福之本。
菩萨不杀，寿命得长。
施物安乐，自无恐怖。不恼众生，身无患苦。
臣见功德有此果报，所以日夜劬勤，厉身奉法，实愿圣躬康御若此。
每至寝梦，脱有异见，不觉身心立就沄烂。
陛下常日舍财修福，臣私心颙颙，尚恨其少，岂可今日有见此事？
一损福业，追悔便难。
臣此启闻，私心实切。
若是大事，不可易改，亦愿陛下照臣此诚，曲垂三思；况此嬉游之间，非关当否，而动辄伤生，实可深慎！
臣闻子孝奉君，臣忠事主，莫不灵祇通感，征祥证登。
臣近段仰启，赐希受戒，天心洞远，诚未达胜善之途，而圣恩迟疑，尚未垂履曲降尊极，岂可今月复随此事？
臣不隐心，即实上启。
虽不尽纳，而深见宠爱。
又与文惠太子同好释氏，甚相友悌。
子良敬信尤笃，数于邸园营斋戒，大集朝臣众僧，至于赋食行水，或躬亲其事，世颇以为失宰相体。
劝人为善，未尝厌倦，以此终致盛名。
寻代王俭领国子祭酒，辞不拜。
八年，给三望车。
九年，京邑大水，吴兴偏剧，子良开仓赈救，贫病不能立者于第北立廨收养，给衣及药。
十年，领尚书令。
寻为使持节、都督扬州诸军事、扬州刺史，本官如故。
寻解尚书令，加中书监。
文惠太子薨，世祖检行东宫，见太子服御羽仪，多过制度，上大怒。以子良与太子善，不启闻，颇加嫌责。
世祖不豫，诏子良甲仗入延昌殿侍医药。
子良启进沙门于殿户前诵经，世祖为感梦见优昙钵华。子良按佛经宣旨使御府以铜为华，插御床四角。
日夜在殿内，太孙间日入参承。
世祖暴渐，内外惶惧，百僚皆已变服，物议疑立子良，俄顷而苏，问太孙所在，因召东宫器甲皆入。
遗诏使子良辅政，高宗知尚书事。
子良素仁厚，不乐世务，乃推高宗。
诏云： 事无大小，悉与鸾参怀。 子良所志也。
太孙少养于子良妃袁氏，甚著慈爱，既惧前不得立，自此深忌子良。
太行出太极殿，子良居中书省，帝使虎贲中郎将潘敞领二百人仗屯太极西阶防之。
成服后，诸王皆出，子良乞停至山陵，不许。
进位太傅，增班剑为三十人，本官如故。
解侍中。
隆昌元年，加殊礼，剑履上殿，入朝不趋，赞拜不名。
进督南徐州。
其年疾笃，谓左右曰： 门外应有异。 
遣人视，见淮中鱼万数，皆浮出水上向城门。
寻薨，时年三十五。
帝常虑子良有异志，及薨，甚悦，诏给东园温明秘器，敛以衮冕之服。
东府施丧位，大鸿胪持节监护，太官朝夕送祭。
又诏曰： 褒崇明德，前王令典，追远尊亲，沿情所隆。
故使持节、都督扬州诸军事、中书监、太傅、领司徒、扬州刺史、竟陵王、新除督南徐州，体睿履正，神鉴渊邈。
道冠民宗，具瞻允集。
肇自弱龄，孝友光备。爰及赞契，协升景业。
燮曜台陛，五教克宣。
敷奏朝端，百揆惟穆。
寄重先顾，任均负图。
谅以齐晖《二南》，同规往哲。
方凭保佑，永翼雍熙。
天不慭遗，奄焉薨逝。
哀慕抽割，震于厥心。
今龟谋袭吉，先远戒期。
宜崇嘉制，式弘风烈。
可追崇假黄钺、侍中、都督中外诸军事、太宰、领大将军、扬州牧，绿綟绶，备九服锡命之礼。
使持节、中书监、王如故。
给九旒鸾辂，黄屋左纛，辒辌车，前后部羽葆鼓吹，挽歌二部，虎贲班剑百人，葬礼依晋安平王孚故事。 
初，豫章王嶷葬金牛山，文惠太子葬夹石，子良临送，望祖硎山，悲感叹曰： 北瞻吾叔，前望吾兄，死而有知，请葬兹地。 
既薨，遂葬焉。
所著内外文笔数十卷，虽无文采，多是劝戒。
建武中，故吏范云上表为子良立碑，事不行。
子昭胄嗣。
昭胄字景胤。
泛涉有父风。
永明八年，自竟陵王世子为宁朔将军、会稽太守。
郁林初，为右卫将军，未拜，迁侍中，领右军将军。
建武三年，复为侍中，领骁骑将军，转散骑常侍，太常。
以封境边虏，永元元年，改封巴陵王。
先是王敬则事起，南康侯子恪在吴郡，高宗虑有同异，召诸王侯入宫，晋安王宝义及江陵公宝览等住中书省，高、武诸孙住西省，敕人各两左右自随，过此依军法，孩抱者乳母随入。
其夜太医煮药，都水办数十具棺材，须三更当悉杀之。
子恪奔归，二更达建阳门刺启。
时刻已至，而帝眠不起，中书舍人沈徽孚与帝所亲左右单景隽共谋少留其事。
须臾帝觉，景隽启子恪已至，惊问曰： 未邪？ 
景隽具以事答。
明日悉遣王侯还第。
建武以来，高、武王侯居常震怖，朝不保夕，至是尤甚。
及陈显达起事，王侯复入宫，昭胄惩往时之惧，与弟永新侯昭颖逃奔江西，变形为道人。
崔慧景举兵，昭胄兄弟出投之。
慧景事败，昭胄兄弟首出投台军主胡松，各以王侯还第。
不自安，谋为身计。
子良故防阁桑偃为梅虫儿军副，结前巴西太守萧寅，谋立昭胄。
昭胄许事克用寅为尚书左仆射、护军将军。
以寅有部曲，大事皆委之。
时胡松领军在新亭，寅遣人说之云： 须昏人出，寅等便率兵奉昭胄入台，闭城号令。
昏人必还就将军，将军但闭垒不应，则三公不足得也。 
松又许诺。
会东昏新起芳乐苑，月许日不复出游，偃等议募健儿百余人从万春门入突取之，昭胄以为不可。
偃同党王山沙虑事久无成，以事告御刀徐僧重。
寅遣人杀山沙于路，吏于麝郤中得其事迹，昭胄兄弟与同党皆伏诛。
昭颖官至宁朔将军、彭城太守。
梁王定京邑，追赠昭胄散骑常侍、抚军将军，昭颖黄门郎。
梁受禅，降封昭胄子同监利侯。
庐陵王子卿，字云长，世祖第三子也。
建元元年，封临汝县公，千五百户。
兄弟四人同封。
世祖即位，为持节、都督郢州司州之义阳军事、冠军将军、郢州刺史。
永明元年，徙都督荆湘益宁梁南北秦七州、安西将军、荆州刺史，持节如故。
始兴王鉴为益州，子卿解督。
子卿在镇，营造服饰，多违制度。
上敕之曰： 吾前后有敕，非复一两过，道诸王不得作乖体格服饰，汝何意都不忆吾敕邪？
忽作瑇瑁乘具，何意？
已成不须坏，可速送下。纯银乘具，乃复可尔，何以作镫亦是银？
可即坏之。
忽用金薄裹箭脚，何意？
亦速坏去。
凡诸服章，自今不启吾知复专辄作者，后有所闻，当复得痛杖。 
又曰： 汝比在都，读学不就，年转成长。吾日冀汝美，勿得敕如风过耳，使吾失气。 
五年，入为侍中、抚军将军，未拜，仍为中护军，侍中如故。
六年，迁秘书监，领右卫将军，寻迁中军将军，侍中并如故。
十年，进号车骑将军。俄迁使持节、都督南豫豫司三州军事、骠骑将军、南豫州刺史，侍中如故。
子卿之镇，道中戏部伍为水军，上闻之，大怒，杀其典签。
遣宜都王铿代之。
子卿还第，至崩，不与相见。
郁林即位，复为侍中、骠骑将军。隆昌元年，转卫将军、开府仪同三司，置兵佐。
鄱阳王锵见害，以子卿代为司徒，领兵置佐。
寻复见杀，时年二十七。
鱼复侯子响，字云音，世祖第四子也。
豫章王嶷无子，养子响，后有子，表留为嫡。
世祖即位，为辅国将军、南彭城临淮二郡太守，见诸王不致敬。
子响勇力绝人，关弓四斛力，数在园池中帖骑驰走竹树下，身无亏伤。
既出继，车服异诸王，每入朝，辄忿怒，拳打车壁。
世祖知之，令车服与皇子同。
永明三年，迁右卫将军。
仍出为使持节、都督豫州郢州之西阳司州之汝南二郡军事、冠军将军、豫州刺史。
明年，进号右将军。
进督南豫州之历阳、淮南、颍川、汝阳四郡。
入为散骑常侍，右卫将军。
六年，有司奏： 子响体自圣明，出继宗国。
大司马臣嶷昔未有胤，所以因心鞠养。
陛下弘天伦之爱，臣嶷深犹子之恩，遂乃继体扶疏，世祚垂改，茅蒋奄蔚，冢嗣莫移。诚欣惇睦之风，实亏立嫡之教。
臣等参议，子响宜还本。 
乃封巴东郡王，迁中护军，常侍如故。
寻出为江州刺史，常侍如故。
七年，迁使持节、都督荆湘雍梁宁南北秦七州军事、镇军将军、荆州刺史。
子响少好武，在西豫时，自选带仗左右六十人，皆有胆干。
至镇，数在内斋杀牛置酒，与之聚乐。
令内人私作锦袍绛袄，欲饷蛮交易器仗。
长史刘寅等连名密启，上敕精检。
寅等惧，欲秘之。
子响闻台使至，不见敕，召寅及司马席恭穆、谘议参军江愈、殷昙粲、中兵参军周彦、典签吴修之、王贤宗、魏景渊于琴台下诘问之。
寅等无言。
修之曰： 既以降敕旨，政应方便答塞。 
景渊曰： 故应先检校。 
子响大怒，执寅等于后堂杀之。
以启无江愈名，欲释之，而用命者已加戮。
上闻之怒，遣卫尉胡谐之、游击将军尹略、中书舍人茹法亮领斋仗数百人，检捕群小，敕： 子响若束首自归，可全其性命。 
谐之等至江津，筑城燕尾洲，遣传诏石伯儿入城慰劳。
子响曰： 我不作贼，长史等见负，今政当受杀人罪耳。 乃杀牛具酒馔，饷台军。
而谐之等疑畏，执录其吏。
子响怒，遣所养数十人收集府州器仗，令二千人从灵溪西渡，克明旦与台军对阵南岸。
子响自与百余人袍骑，将万钧弩三四张，宿江堤上，明日，凶党与台军战，子响于堤上放弩，亡命王冲天等蒙盾陵城，台军大败，尹略死之，官军引退。
上又遣丹阳尹萧顺之领兵继至，子响部下恐惧，各逃散。子响乃白服降，赐死。
时年二十二。
临死，启上曰： 刘寅等入斋检杖，具如前启。
臣罪既山海，分甘斧钺。
奉敕遣胡谐之、茹法亮赐重劳，其等至，竟无宣旨，便建旗入津，对城南岸筑城守。
臣累遣书信唤法亮渡，乞白服相见，其永不肯，群小惧怖，遂致攻战，此臣之罪也。
臣此月二十五日束身投军，希还天阙，停宅一月，臣自取尽，可使齐代无杀子之讥，臣免逆父之谤。
既不遂心，今便命尽，临启哽塞，知复何陈。 
有司奏绝子响属籍，削爵土，收付廷尉法狱治罪。
赐为蛸氏。
诸所连坐，别下考论。
赠刘寅侍中，席恭穆辅国将军、益州刺史，江愈、殷昙粲黄门郎，周彦骁骑将军。
寅字景蕤，高平人也。
有文义而学不闲世务。
席恭穆，安定焉氏人，关陇豪族。
上怜子响死，后游华林园，见猿对跳子鸣啸，上留目久之，因呜咽流涕。
豫章王嶷上表曰： 臣闻将而必戮，炳自《春秋》，罄于甸人，著于《经礼》，犹怀不忍之言，尚有如伦之痛。
岂不事因法往，情以恩留。
故庶人蛸子响，识怀靡树，见沦不逞，肆愤一朝，取陷凶德，遂使迹邻非孝，事近无君，身膏草野，未云塞衅。
但韔矢倒戈，归罪司戮，即理原心，亦既迷而知返。
衅骨不收，辜魂莫赦，抚事惟往，载伤心目。
昔闵荣伏痍，怆动坟园；思荆就辟，侧怀丘墓。
皆两臣衅结于明时，二主议加于盛世，积代用之为美，历史不以云非。
伏顾一下天矜，爰诏蛸氏，使得安兆末郊，旋窆余麓，微列苇韔之容，薄申封树之礼。
岂伊穷骸被德，实且天下归仁。
臣属忝皇枝，偏留友睦，以臣继别未安，子响言承出命，提携鞠养，俯见成人，虽辍胤蕃条，归体璇萼，循执之念不移，傅训之怜何已。
敢冒宸严，布此悲乞。 
上不许。
先是贬为鱼复侯。
安陆王子敬，字云端，世祖第五子也。初封应城县公。
永明二年，出为持节、监南兖兖徐青冀五州、北中郎将、南兖州刺史。
四年，进号右军。
明年，徙都督荆湘梁雍南北秦六州军事、平西将军、荆州刺史，持节如故。
寻进号安西将军。
七年，征侍中，护军将军。
十年，转散骑常侍、抚军将军、丹阳尹。
十一年，进车骑将军。
寻给鼓吹一部。
隆昌元年，迁使持节、都督南兖兖徐青冀五州、征北大将军、南兖州刺史。
延兴元年，加侍中。高宗除诸蕃王，遣中护军王玄邈征九江，王广之袭杀子敬，时年二十三。
晋安王子懋，字云昌，世祖第七子也。初封江陵公。
永明三年，为持节、都督南豫豫司三州、南中郎将、南豫州剌史。
鱼复侯子响为豫州，子懋解督。
四年，进号征虏将军。
南豫新置，力役寡少，加子懋领宣城太守。
明年，为监南兖兖徐青冀五州军事、后将军、南兖州刺史，持节如故。
六年，徙监湘州、平南将军、湘州刺史。
明年，加持节、都督。
八年，进号镇南将军。
撰《春秋例苑》三十卷奏之，世祖嘉之，敕付秘阁。
九年，亲府州事。
十年，入为侍中，领右卫将军。
十一年，迁散骑常侍，中书监。
未拜，仍为使持节、都督雍梁南北秦四州郢州之竟陵司州之随郡军事、征北将军、雍州刺史，给鼓吹一部。
豫章王丧服未毕，上以边州须威望，许得奏之。
郁林即位，即本号为大将军。
子懋见幼主新立，密怀自全之计，令作部造器杖。
陈显达时为征虏，屯襄阳，欲胁取以为将帅。
显达密启，高宗征显达还。
隆昌元年，迁子懋为都督江州剌史，留西楚部曲助镇襄阳，单将白直侠毂自随。
显达入别，子懋谓曰： 朝廷令身单身而反，身是天王，岂可过尔轻率。
今犹欲将二三千人自随，公意何如？ 
显达曰： 殿下若不留部曲，便是大违敕旨，其事不轻。
且此间人亦难可收用。 
子懋默然，显达因辞出便发去，子懋计未立，还镇寻阳。
延兴元年，加侍中。
闻鄱阳、随郡二王见杀，欲起兵赴难。
母阮在都，遣书欲密迎上，阮报其兄于瑶之为计，瑶之驰告高宗。
于是纂严，遣平西将军王广之南北讨，使军主裴叔业与瑶之先袭寻阳，声云为郢州行司马。
子懋知之，遣三百人守盆城。
叔业溯流直下，至夜回下袭盆城。
城局参军乐贲开门纳之。
子懋率府州兵力，先已具船于稽亭渚，闻叔业得盆城，乃据州自卫。
子懋部曲多雍土人，皆踊跃愿奋，叔业畏之，遣于瑶之说子懋曰： 今还都，必无过忧，政当作散官，不失富贵也。 
子懋既不出兵攻叔业，众情稍沮。
中兵参军于琳之，瑶之兄也，说子懋重赂叔业，子懋使琳之往。
琳之因说叔业请取子懋。叔业遣军主徐玄庆将四百人随琳之入州城，僚佐皆奔散，琳之从二百人拔刃入斋。子懋骂曰： 小人何忍行此事！ 
琳之以袖鄣面，使人害之。
时年二十三。
初，子懋镇雍，世祖敕以边略曰： 吾比连得诸处启，所说不异，虏必无敢送死理，然为其备，不可暂懈。
今秋犬羊辈越逸者，其亡灭之征。
吾今亦行密纂集，须有分明指的，便当有大处分。
今普敕镇守，并部偶民丁，有事即便应接运，已敕更遣，想行有至者，汝共诸人量觅，可使人数往南阳舞阴诸要处参觇。
粮食最为根本，更不忧人仗，常行视驿亭马，不可有废阙。
并约语诸州，当其堺皆尔，不如法，即问事。 
又曰： 吾敕荆、郢二镇各作五千人阵，本拟应接彼耳。
贼若送死者，更即呼取之。
已敕子真，鱼继宗、殷公愍至镇，可以公愍为城主，三千人配之便足。
汝可好以阶级在意，勿得人求，或超五三阶级。
及文章诗笔，乃是佳事，然世务弥为根本，可常忆之。
汝所启仗，此悉是吾左右御仗也，云何得用之。
品格不可乖，吾自当优量觅送。 
先是启求所好书，上又曰： 知汝常以书读在心，足为深欣也。 
赐子懋杜预手所定《左传》及《古今善言》。
随郡王子隆，字云兴，世祖第八子也。有文才。
初封枝江公。
永明三年，为辅国将军、南琅邪彭城二郡太守。
明年，迁江州刺史，未拜，唐宇之贼平，迁为持节、督会稽东阳新安临海永嘉五郡、东中郎将、会稽太守。
迁长兼中书令。
子隆娶尚书令王俭女为妃，上以子隆能属文，谓俭曰： 我家东阿也。 
俭曰： 东阿重出，实为皇家蕃屏。 
未及拜，仍迁中护军，转侍中、左卫将军。
八年，代鱼复侯子响为使持节、都督荆雍梁宁南北秦六州、镇西将军、荆州刺史，给鼓吹一部。
其年，始兴王鉴罢益州，进号督益州。
九年，亲府、州事。
十一年，晋安王子懋为雍州，子隆复解督。
郁林立，进号征西将军。
隆昌元年，为侍中、抚军将军，领兵置佐。
延兴元年，转中军大将军，侍中如故。
子隆年二十一，而体过充壮，常服芦茹丸以自销损。
高宗辅政，谋害诸王，世祖诸子中，子隆最以才貌见惮，故与鄱阳王锵同夜先见杀。
文集行于世。
建安王子真，字云仙，世祖第九子也。
永明四年，为辅国将军、南琅邪彭城二郡太守。
迁持节、督南豫司二州军事、冠军将军、南豫州刺史，领宣城太守。
进号南中郎将。
六年，以府州稍实，表解领郡。
七年，进号右将军，迁丹阳尹，将军如故。
转左卫将军。
七年，迁中护军，仍出为持节、都督郢司二州军事、平西将军、郢州刺史。
郁林立，进号安西将军。
隆昌元年，为散骑常侍、护军将军。
延兴元年，转镇军将军，领兵置佐，常侍如故。
其年见杀，年十九。
西阳王子明，字云光，世祖第十子也。永明元年，封武昌王。
三年，失国玺，改封西阳。
六年，为持节、都督南兖兖徐青冀五州军事、冠军将军、南兖州刺史。
八年，进号征虏将军。
十年，进左将军，仍为督会稽东阳临海永嘉新安五郡军事、会稽太守。将军如故。
子明风姿明净，士女观者，咸嗟叹之。
郁林初，进号平东将军。
隆昌元年，为右将军、中书令。
延兴元年，迁侍中，领骁骑将军，右军如故。
建武元年，转抚军将军，领兵置佐。
二年，诛萧谌，诬子明及弟子罕、子贞与谌同谋，见害。
年十七。
南海王子罕、字云华，世祖第十一子也。
永明六年，为北中郎将、南琅邪彭城二郡太守。
上初以白下地带江山，徙琅邪郡自金城治之，子罕始镇此城。
十年，为持节、都督南兖兖徐青冀五州军事、征虏将军、南兖州刺史。
郁林即位，进号后将军。
隆昌元年，迁散骑常侍、右卫将军。
建武元年，转护军将军。
二年，见杀。
年十七。
巴陵王子伦，字云宗，世祖第十三子也。
永明七年，为持节、都督南豫司二州军事、南中郎将、南豫州刺史。
十年，迁北中郎将、南琅邪彭城二郡太守。
郁林即位，以南彭城禄力优厚，夺子伦与中书舍人綦母珍之，更以南兰陵代之。
隆昌元年，迁散骑常侍、左将军。
延兴元年，遣中书舍人茹法亮杀子伦，子伦正衣冠出受诏，曰： 鸟之将死，其鸣也哀；人之将死，其言也善。
先朝昔灭刘氏，今日之事，理数固然。
君是身家旧人，今衔此使，当由事不获已。 
法亮不敢答而退。
年十六。
邵陵王子贞，字云松，世祖第十四子也。永明十年，为东中郎将、吴郡太守。
郁林即位，进号征虏将军，还为后将军。
建武二年，见诛。
年十五。
临贺王子岳，字云峤，世祖第十六子也。永明七年封。
高宗诛世祖诸子，唯子岳及弟六人在后，世呼为七王。
朔望入朝，上还后宫，辄叹息曰： 我及司徒诸儿子皆不长，高、武子孙日长大。 
永泰元年，上疾甚，绝而复苏。
于是诛子岳等。
延兴建武中，凡三诛诸王，每一行事，高宗辄先烧香火，呜咽涕泣，众以此辄知其夜当相杀戮也。
子岳死时，年十四。
西阳王子文，字云儒，世祖第十七子也。永明七年，封蜀郡王。
建武中，改封西阳王。
永泰元年，见杀。
年十四。
衡阳王子峻，字云嵩，世祖第十八子也。
永明七年，封广汉郡王。
建武中，改封。
永泰元年，见杀。
年十四。
南康王子琳，字云璋，世祖第十九子也。母荀氏，盛宠。
子琳钟爱。
永明七年，封宣城王。
明年，上改南康公褚蓁以封子琳。
永泰元年，见杀。
年十四。
湘东王子建，字云立，世祖第二十一子也。
母谢氏，无宠，世祖度为尼。
高宗即位，使还母。
子建，永泰元年见杀，年十三。
南郡王子夏，字云广，世祖第二十三子也。
上春秋高，子夏最幼，宠爱过诸子。
初，世祖梦金翅鸟下殿庭，搏食小龙无数，乃飞上天。
永泰元年，子夏诛。
年七岁。
史臣曰：民之劳逸，随所遭遇，习以成性，有识斯同。
帝王子弟，生长尊贵，薪禽之道未知，富厚之图已极。
龆年稚齿，养器深宫，习趋拜之仪，受文句之学，坐蹑搢绅，傍绝交友，情伪之事，不经耳目，忧惧之道，未涉胸衿。虽卓尔天悟，自得怀抱，孤寡为识，所陋犹多。
朝出阃闺，暮司方岳，帝子临州，亲民尚小。年序次第，宜屏皇家，防骄剪逸，积代恒典，平允之情，操捶贻虑。
故辅以上佐，简自帝心，劳旧左右，用为主帅。州国府第，先令后行，饮食游居，动应闻启。端拱守禄，遵承法度，张弛之要，莫敢厝言。行事执其权，典签掣其肘，苟利之义未申，专违之咎已及。
处地虽重，行己莫由，威不在身，恩未接下，仓卒一朝，艰难总集，望其释位扶危，不可得矣。
路温舒云： 秦有十失，其一尚存。 
斯宋氏之余风，在齐而弥弊也。
赞曰：武十七王，文宣令望，爱才悦古，仁信温良，宗英是寄，遗惠未忘。
庐陵犯色，安陆括囊。
晋安早悟，随郡雕章。
建贺湘海，二陵二阳，幼蕃盛宠，南郡南康。
