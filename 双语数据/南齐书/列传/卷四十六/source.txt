王秀之，字伯奋，琅邪临沂人也。
祖裕，宋左光禄大夫、仪同三司。
父瓒之，金紫光禄大夫。
秀之幼时，裕爱其风采。
起家著作佐郎，太子舍人。
父卒，为庵舍于墓下持丧，服阕复职。
吏部尚书褚渊见秀之正洁，欲与结婚，秀之不肯，以此频转为两府外兵参军。
迁太子洗马，司徒左西属，桂阳王司空从事中郎。
秀之知休范将反，辞疾不就。
出为晋平太守。
至郡期年，谓人曰： 此邦丰壤，禄俸常充。
吾山资已足，岂可久留以妨贤路。 
上表请代，时人谓 王晋平恐富求归 。
还为安成王骠骑谘议，转中郎。
又为太祖骠骑谘议。
升明二年，转左军长史、寻阳太守，随府转镇西长史、南郡太守。
府主豫章王嶷既封王，秀之迁为司马、河东太守，辞郡不受。加宁朔将军，改除黄门郎，未拜，仍迁豫章王骠骑长史。
王于荆州立学，以秀之领儒林祭酒。
迁宁朔将军、南郡王司马。
复为黄门郎，领羽林监。
迁长沙王中军长史。
世祖即位，为太子中庶子，吏部郎，出为义兴太守，迁侍中祭酒，转都官尚书。
初，秀之祖裕性贞正，徐羡之、傅亮当朝，裕不与来往。
及致仕隐吴兴，与子瓒之书曰： 吾欲使汝处不竞之地。 
瓒之历官至五兵尚书，未尝诣一朝贵。
江湛谓何偃曰： 王瓒之今便是朝隐。 
及柳元景、颜师伯令仆贵要，瓒之竟不候之。
至秀之为尚书，又不与令王俭款接。
三世不事权贵，时人称之。
转侍中，领射声校尉。
出为辅国将军、随王镇西长史、南郡内史。
州西曹苟平遗秀之交知书，秀之拒不答。
平乃遗书曰： 仆闻居《谦》之位，既刊于《易》；傲不可长，《礼》明其文。
是以信陵致夷门之义，燕丹收荆卿之节，皆以礼而然矣。丈夫处世，岂可寂漠恩荣，空为后代一丘土？
足下业润重光，声居朝右，不修高世之绩，将何隔于愚夫？
仆耿介当年，不通群品，饥寒白首，望物嗟来。
成人之美，《春秋》所善。荐我寸长，开君尺短，故推风期德，规于相益，实非碌碌有求于平原者也。
仆与足下，同为四海国士。
夫盛衰迭代，理之恒数。
名位参差，运之通塞，岂品德权行为之者哉？第五之号，既无易于骠骑；西曹之名，复何推于长史？
足下见答书题久之，以君若此非典，何宜施之于国士？
如其循礼，礼无不答，谨以相还，亦何犯于逆鳞哉？
君子处人以德不以位，相如不见屈于渑池，毛遂安受辱于郢门，造敌临事，仆必先于二子。
未知足下之贵，足下之威，孰若秦、楚两王？
仆以德为宝，足下以位为宝，各宝其宝，于此敬宜。
常闻古人交绝，不泄恶言，仆谓之鄙。
无以相贻，故荐贫者之赠。 
平，颍川人。
豫章王嶷为荆州时，平献书令减损奢丽，豫章王优教酬答。
尚书令王俭当世，平又与俭书曰： 足下建高世之名而不显高世之迹，将何以书于齐史哉？ 
至是南郡纲纪启随王子隆请罪平，平上书自申。
秀之寻征侍中，领游击将军。
未拜，仍为辅国将军、吴兴太守。
秀之常云位至司徒左长史，可以止足矣。
吴兴郡隐业所在，心愿为之。
到郡修治旧山，移置辎重。
隆昌元年，卒官，年五十三。
谥曰简子。
秀之宗人僧祐，太尉俭从祖兄也。
父远，光禄勋。
宋世为之语曰： 王远如屏风，屈曲从俗，能蔽风露。 
而僧祐负气不群，俭常候之，辞不相见。
世祖数阅武，僧祐献《讲武赋》，俭借观，僧祐不与。
竟陵王子良闻僧祐善弹琴，于座取琴进之，不肯从命。
永明末，为太子中舍人，在直属疾，代人未至，僧祐委出，为有司所奏，赎论。
官至黄门郎。
时卫军掾孔逭亦抗直，著《三吴决录》，不传。
王慈，字伯宝，琅邪临沂人，司空僧虔子也。
年八岁，外祖宋太宰江夏王义恭迎之内斋，施宝物恣听所取，慈取素琴石研，义恭善之。
少与从弟俭共书学。
除秘书郎，太子舍人，安成王抚军主簿，转记室。
迁秘书丞，司徒左西属，右长史，试守新安太守，黄门郎，太子中庶子，领射声校尉，安成王冠军，豫章王司空长史，司徒左长史，兼侍中。
出为辅国将军、豫章内史，父忧去官。
起为建武将军、吴郡太守。
迁宁朔将军，大司马长史，重除侍中，领步兵校尉。
慈以朝堂讳榜，非古旧制，上表曰： 夫帝后之德，绸缪天地，君人之亮，蝉联日月。
至于名族不著，昭自方策，号谥聿宣，载伊篇籍。
所以魏臣据中以建议，晋主依经以下诏。
朝堂榜志，讳字悬露，义非绵古，事殷中世，空失资敬之情，徒乖严配之道。
若乃式功鼎臣，赞庸元吏，或以勋崇，或由姓表。
故孔悝见铭，谓标叔舅，子孟应图，称题霍氏。
况以处一之重，列尊名以止仁；无二之贵，夤冲文而止敬。
昔东平即世，孝章巡宫而洒泣；新野云终，和熹见似而流涕。
感循旧类，尚或深心；矧观徽迹，能无恻隐？
今扃禁嵚邃，动延车盖，若使銮驾纡览，四时临阅，岂不重增圣虑，用感宸衷？
愚谓空标简第，无益于匪躬；直述朝堂，宁亏于夕惕。
伏惟陛下保合万国，齐圣群生，当删前基之弊轨，启皇齐之孝则。 
诏付外详议。
博士李捴议： 据《周礼》，凡有新令，必奋铎以警众，乃退以宪之于王宫。
注 宪，表悬之也， 太常丞王僴之议： 尊极之名，宜率土同讳。
目可得睹，口不可言。
口不可言，则知之者绝，知之者绝，则犯触必众。 
仪曹郎任昉议： 捴取证明之文，僴之即情惟允。
直班讳之典，爰自汉世，降及有晋，历代无爽。
今之讳榜，兼明义训， 邦 之字 国 ，实为前事之征。
名讳之重，情敬斯极，故悬诸朝堂，搢绅所聚，将使起伏晨昏，不违耳目，禁避之道，昭然易从。
此乃敬恭之深旨，何情典之或废？
尊称霍氏，理例乖方。
居下以名，故以不名为重；在上必讳，故以班讳为尊。
因心则理无不安，即事则习行已久，谓宜式遵，无所创革。 
慈议不行。
慈患脚，世祖敕王晏曰： 慈在职未久，既有微疾，不堪朝，又不能骑马，听乘车在仗后。 
江左来少例也。
以疾从闲任，转冠军将军、司徒左长史。
慈妻刘秉女。
子观，尚世祖长女吴县公主，修妇礼，姑未尝交答。
江夏王锋为南徐州，妃，慈女也，以慈为冠军将军、东海太守，加秩中二千石，行南徐州府事。
还为冠军将军、庐陵王中军长史，未拜，永明九年，卒。
年四十一。
谢超宗尝谓慈曰： 卿书何当及虔公？ 
慈曰： 我之不得仰及，犹鸡之不及凤也。 
时人以为名答。
追赠太常，谥懿子。
蔡约，字景捴，济阳考城人也。
祖廓，宋祠部尚书。
父兴宗，征西、仪同。
约少尚宋孝武女安吉公主，拜驸马都尉，秘书郎，不拜。
顺帝车骑骠骑行参军，通直郎，不就。
迁太祖司空东阁祭酒，太尉主簿。
齐台建，为世子中舍人，仍随度东宫。
转鄱阳王友，竟陵王镇北征北谘议，领记室，中书郎，司徒右长史，黄门郎，领本州中正。
出为新安太守，复为黄门郎，领射声校尉，通直常侍，领骁骑将军，太子中庶子，领屯骑校尉。
永明八年八月合朔，约脱武冠，解剑，于省眠，至下鼓不起，为有司所奏，赎论。
太孙立，领校尉如故。
出为宜都王冠军长史、淮南太守，行府州事。
世祖谓约曰： 今用卿为近蕃上佐，想副我所期。 
约曰： 南豫密迩京师，不治自理。
臣亦何人，爝火不息。 时诸王行事多相裁割，约在任，主佐之间穆如也。
迁司徒左长史。
高宗为录尚书辅政，百僚屣履到席，约蹑屐不改。
帝谓江祏曰： 蔡氏故是礼度之门，故自可悦。 
祏曰： 大将军有揖客，复见于今。 
建武元年，迁侍中。
明年，迁西阳王抚军长史，加冠军将军，徙庐陵王右军长史，将军如故。
转都官尚书，迁邵陵王师，加给事中，江夏王车骑长史，加征虏将军，并不拜。
好饮酒，夷淡不与世杂。
迁太子詹事。
永明元二年，卒。年四十四。
赠太常。
陆慧晓，字叔明，吴郡吴人也。
祖万载，侍中。
父子真，元嘉中为海陵太守。
时中书舍人秋当亲幸，家在海陵，假还葬父，子真不与相闻。
当请发民治桥，又以妨农不许。
彭城王义康闻而赏焉。
自临海太守眼疾归，为中散大夫，卒。
慧晓清介正立，不杂交游。
会稽内史同郡张畅见慧晓童幼，便嘉异之。
张绪称之曰： 江东裴、乐也。 
初应州郡辟，举秀才，卫尉史，历诸府行参军。
以母老还家侍养，十余年不仕。
太祖辅政，除为尚书殿中郎。
邻族来相贺，慧晓举酒曰： 陆慧晓年逾三十，妇父领选，始作尚书郎，卿辈乃复以为庆邪？ 
太祖表禁奢侈，慧晓撰答诏草，为太祖所赏，引为太傅东阁祭酒。
建元初，仍迁太子洗马。
武陵王晔守会稽，上为精选僚吏，以慧晓为征虏功曹，与府参军沛国刘璡同从述职。
行至吴，璡谓人曰： 吾闻张融与陆慧晓并宅，其间有水，此水必有异味。 
遂往，酌而饮之。
庐江何点荐慧晓于豫章王嶷，补司空掾，加以恩礼。
转长沙王镇军谘议参军。
安陆侯缅为吴郡，复礼异慧晓，慧晓求补缅府谘议参军。
迁始兴王前将军安西谘议，领冠军录事参军，转司徒从事中郎，迁右长史。
时陈郡谢朏为左长史，府公竟陵王子良谓王融曰： 我府二上佐，求之前世，谁可为比？ 
融曰： 两贤同时，便是未有前例。 
子良于西邸抄书，令慧晓参知其事。
寻迁西阳王征虏、巴陵王后军、临汝公辅国三府长史，行府州事。
复为西阳王左军长史，领会稽郡丞，行郡事。
隆昌元年，徙为晋熙王冠军长史、江夏内史，行郢州事。
慧晓历辅五政，治身清肃，僚佐以下造诣，趣起送之。
或谓慧晓曰： 长史贵重，不宜妄自谦屈。 
答曰： 我性恶人无礼，不容不以礼处人。 
未尝卿士大夫，或问其故，慧晓曰： 贵人不可卿，而贱者可卿。
人生何容立轻重于怀抱！ 
终身常呼人位。
建武初，除西中郎长史，行事、内史如故。
俄征黄门郎，未拜，迁吏部郎。
尚书令王晏选门生补内外要局，慧晓为用数人而止，晏恨之。
送女妓一人，欲与申好，慧晓不纳。
吏曹都令史历政以来，谘执选事，慧晓任己独行，未尝与语。
帝遣左右单景俊以事诮问，慧晓谓景俊曰： 六十之年，不复能谘都令史为吏部郎也。
上若谓身不堪，便当拂衣而退。 
帝甚惮之。
后欲用为侍中，以形短小，乃止。
出为辅国将军、晋安王镇北司马、征北长史、东海太守，行府州事。
入为五兵尚书，行扬州事。
崔惠景事平，领右军将军，出监南徐州，少时，仍迁持节、督南兖兖徐青冀五州军事、辅国将军、南兖州刺史。
至镇俄尔，以疾归，卒。
年六十二。
赠太常。
同郡顾宪之，字士思，宋镇南将军凯之孙也。
性尤清直。
永明六年，为随王东中郎长史、行会稽郡事。
时西陵戍主杜元懿启： 吴兴无秋，会稽丰登，商旅往来，倍多常岁。
西陵牛埭税，官格日三千五百，元懿如即所见，日可一倍，盈缩相兼，略计年长百万。
浦阳南北津及柳浦四埭，乞为官领摄，一年格外长四百许万。
西陵戍前检税，无妨戍事，余三埭自举腹心。 
世祖敕示会稽郡： 此讵是事宜？
可访察即启。 
宪之议曰：寻始立牛埭之意，非苟逼僦以纳税也，当以风涛迅险，人力不捷，屡致胶溺，济急利物耳。
既公私是乐，所以输直无怨。
京师航渡，即其例也。
而后之监领者不达其本，各务己功，互生理外一一或禁遏别道，或空税江行，或扑船倍价，或力周而犹责，凡如此类，不经埭烦牛者上详，被报格外十条，并蒙停寝。
从来喧诉，始得暂弭。
案吴兴频岁失稔，今兹尤馑，去乏从丰，良由饥棘。
或征货贸粒，还拯亲累；或提携老弱，陈力糊口。
埭司责税，依格弗降。
旧格新减，尚未议登，格外加倍，将以何术？
皇慈恤隐，振廪蠲调，而元懿幸灾榷利，重增困瘼。
人而不仁，古今共疾。
且比见加格置市者前后相属，非惟新加无赢，并皆旧格犹阙。
愚恐元懿今启，亦当不殊。
若事不副言，惧贻谴诘，便百方侵苦，为公贾怨。
元懿禀性苛刻，已彰往效，任以物土，譬以狼将羊，其所欲举腹心，亦当虎而冠耳。
书云 与其有聚敛之臣，宁有盗臣 。
此言盗公为损盖微，敛民所害乃大也。
今雍熙在运，草木含泽，其非事宜，仰如圣旨。
然掌斯任者，应简廉平，廉则不窃于公，平则无害于民矣。
愚又以便宜者，盖谓便于公，宜于民也。
窃见顷之言便宜者，非能于民力之外用天分地也，率皆即日不宜于民，方来不便于公。
名与实反，有乖政体。
凡如此等，诚宜深察。
山阴一县，课户二万，其民赀不满三千者，殆将居半，刻又刻之，犹且三分余一。
凡有赀者，多是士人复除。其贫极者，悉皆露户役民。
三五属官，盖惟分定，百端输调，又则常然。
比众局检校，首尾寻续，横相质累者，亦复不少。
一人被摄，十人相追；一绪裁萌，千蘖互起。
蚕事弛而农业废，贱取庸而贵举责，应公赡私，日不暇给，欲无为非，其可得乎？
死且不惮，矧伊刑罚；身且不爱，何况妻子。
是以前检未穷，后巧复滋，网辟徒峻，犹不能悛。
窃寻民之多伪，实由宋季军旅繁兴，役赋殷重，不堪勤剧，倚巧祈优，积习生常，遂迷忘反。
四海之大，黎庶之众，心用参差，难卒澄一。
化宜以渐，不可疾责。
诚存不扰，藏疾纳污，实增崇旷，务详宽简，则稍自归淳。
又被符简，病前后年月久远，具事不存，符旨既严，不敢暗信。
县简送郡，郡简呈使，殊形诡状，千变万源。
闻者忽不经怀，见者实足伤骇。
兼亲属里伍，流离道路，时转寒涸，事方未已。
其士人妇女，弥难厝衷。
不简则疑其有巧，欲简复未知所安。
愚谓此条，宜委县简保，举其纲领，略其毛目，乃囊漏，不出贮中，庶婴疾沈痼者，重荷生造之恩也。
又永兴、诸暨离唐宇之寇扰，公私残烬，弥复特甚。傥值水旱，实不易念。
俗谚云 会稽打鼓送恤，吴兴步檐令史。 
会稽旧称沃壤，今犹若此；吴兴本是脊土，事在可知。
因循余弊，诚宜改张。
沿元懿今启，敢陈管见。
世祖并从之。
由是深以方直见委。
仍行南豫、南兖二州事，签典咨事，未尝与色，动遵法制。
历黄门郎，吏部郎。
永元中，为豫章内史。
萧惠基，南兰陵兰陵人也。
祖源之，宋前将军。
父思话，征西将军、仪同三司。
惠基幼以外戚见江夏王义恭，叹其详审，以女结婚。
解褐著作佐郎，征北行参军，尚书水部，左民郎。
出为湘东内史。除奉车都尉，抚军车骑主簿。
泰始初，兄益州刺史惠开拒命，明帝遣惠基奉使至蜀，宣旨慰劳。
惠开降而益州土人反，引氐贼围州城。
惠基于外宣示朝廷威赏，于是氐人邵虎、郝天赐等斩贼帅马兴怀以降。
还为太子中舍人。
惠基西使千余部曲并欲论功，惠基毁除勋簿，竞无所用。
或问其此意，惠基曰： 我若论其此劳，则驱驰无已，岂吾素怀之本邪？ 
出为武陵内史，中书黄门郎。
惠基善隶书及弈棋，太祖与之情好相得，早相器遇。
桂阳之役，惠基姊为休范妃，太祖谓之曰： 卿家桂阳遂复作贼。 
太祖顿新亭垒，以惠基为军副，惠基弟惠朗亲为休范攻战，惠基在城内了不自疑。
出为豫章太守。
还为吏部郎，迁长兼侍中。
袁粲、刘秉起兵之夕，太祖以秉是惠基妹夫，时直在侍中省，遣王敬则观其指趣，见惠基安静不与秉相知，由是益加恩信。
讨沈攸之，加惠基辅国将军，徙顿新亭。
事宁，解军号，领长水校尉。
母忧去官。
太祖即位，为征虏将军，卫尉。
惠基就职少时，累表陈解，见许。
服阕，为征虏将军、东阳太守，加秩中二千石。
凡历四郡，无所蓄聚。
还为都官尚书，转掌吏部。
永明三年，以久疾徙为侍中，领骁骑将军。
尚书令王俭朝宗贵望，惠基同在礼阁，非公事不私觌焉。
五年，迁太常，加给事中。
自宋大明以来，声伎所尚，多郑卫淫俗，雅乐正声鲜有好者。
惠基解音律，尤好魏三祖曲及《相和歌》，每奏，辄赏悦不能已。
当时能棋人琅邪王抗第一品，吴郡褚思庄、会稽夏赤松并第二品。
赤松思速，善于大行；思庄思迟，巧于斗棋。
宋文帝世，羊玄保为会稽太守，帝遣思庄入东与玄保戏，因制局图，还于帝前覆之。
太祖使思庄与王抗交赌，自食时至日暮，一局始竟。
上倦，遣还省，至五更方决。
抗睡于局后，思庄达晓不寐。
世或云： 思庄所以品第致高，缘其用思深久，人不能对也。 
抗、思庄并至给事中。
永明中，敕抗品棋，竟陵王子良使惠基掌其事。
初，思话先于曲阿起宅，有闲旷之致。
惠基常谓所亲曰： 须婚嫁毕，当归老旧庐。 
立身退素，朝廷称为善士。
明年卒，年五十九。
追赠金紫光禄大夫。
弟惠休，永明四年为广州刺史，罢任，献奉倾资。
上敕中书舍人茹法亮曰： 可问萧惠休。
吾先使卿宣敕答其勿以私禄足充献奉，今段殊觉其下情厚于前后人。
问之，故当不复私邪？
吾欲分受之也。 
十一年，自辅国将军、南海太守为徐州刺史。
郁林即位，进号冠军将军。
建武二年，虏围钟离，惠休拒守。
虏遣使仲长文真谓城中曰： 圣上方修文德，何故完城拒命？ 
参军羊伦答曰： 猃狁孔炽，我是用急。 
虏攻城，惠休拒战破之。
迁侍中，领步兵校尉，封建安县子，五百户。
永元元年，徙吴兴太守。征为右仆射。
吴兴郡项羽神旧酷烈，世人云： 惠休事神谨，故得美迁。 
二年，卒。赠金紫光禄大夫。
惠休弟惠朗，善骑马，同桂阳贼叛，太祖赦之，复加序用。
永明九年为西阳王征虏长史，行南兖州事。
典签何益孙赃罪百万，弃市，惠朗坐免官。
史臣曰：长揖上宰，廷折公卿，古称遗直，希之未过。
若夫根孤地危，峻情不屈，则其道虽行，其身永废。
故多借路求容，逊辞自贬。
高流世业，不待旁通，直辔扬镳，莫能天阏。
王秀之世守家风，不降节于权辅，美矣哉！
赞曰：秀处邦朝，清心直己。
伯宝世族，荣家为美。
约守先业，观进知止。
慧晓贞亮，斯焉君子。
惠基惠和，时之选士。
