萧景先萧赤斧萧景先，南兰陵兰陵人，太祖从子也。
祖爰之，员外郎。
父敬宗，始兴王国中军。
景先少遭父丧，有至性，太祖嘉之。
及从官京邑，常相提携。
解褐为海陵王国上军将军，补建陵令，还为新安王国侍郎，桂阳国右常侍。
太祖镇淮阴，景先以本官领军主自随，防卫城内，委以心腹。
除后军行参军，邛县令，员外郎。
与世祖款昵，世祖为广兴郡，启太祖求景先同行，除世祖宁朔府司马，自此常相随逐。
世祖为镇西长史，以景先为镇西长流参军，除宁朔将军，随府转抚军中兵参军，寻除谘议，领中兵如故。
升明初，为世祖征虏府司马，领新蔡太守，随上镇盆城。
沈攸之事平，还都，除宁朔将军，骁骑将军，仍为世祖抚军中军二府司马，兼左卫将军。
建元元年，迁太子左卫率，封新吴县伯，邑五百户。
景先本名道先，乃改避上讳。
出为持节、督司州军事、宁朔将军、司州刺史，领义阳太守。
是冬，虏出淮、泗，增司部边戍兵。
义阳人谢天盖与虏相构扇，景先言于督府，骠骑豫章王遣辅国将军中兵参军萧惠朗二千人助景先。
惠朗依山筑城，断塞关隘，讨天盖党与。
虏寻遣伪南部尚书頞跋屯汝南，洛州刺史昌黎王冯莎屯清丘。
景先严备待敌。豫章王又遣宁朔将军王僧炳、前军将军王应之、龙骧将军庄明三千人屯义阳关外，为声援。
虏退，进号辅国将军。
景先启称上德化之美。
上答曰： 风沦俗败，二十余年，以吾当之，岂得顿扫。幸得数载尽力救苍生者，必有功于万物也。
治天下者，虽圣人犹须良佐，汝等各各自竭，不忧不治也。 
世祖即位，征为侍中，领左军将军，寻兼领军将军。
景先事上尽心，故恩宠特密。
初西还，上坐景阳楼召景先语故旧，唯豫章王一人在席而已。
转中领军。
车驾射雉郊外行游，景先常甲仗从，廉察左右。
寻进爵为侯。
领太子詹事，本官如故。
遭母丧，诏超起为领军将军。
迁征虏将军、丹阳尹。
五年，荒人桓天生引蛮虏于雍州界上，司部以北人情骚动。
上以景先谙究司土，诏曰： 得雍州刺史张瑰启事，蛮虏相扇，容或侵轶。
蜂虿有毒，宜时剿荡。
可遣征虏将军丹阳尹景先总率步骑，直指义阳。
可假节，司州诸军皆受节度。 
景先至镇，屯军城北，百姓乃安，牛酒来迎。
军未还，遇疾，遗言曰： 此度疾病，异于前后，自省必无起理。
但夙荷深恩，今谬充戎寄，暗弱每事不称，上惭慈旨。
便长违圣世，悲哽不知所言。
可为作启事，上谢至尊，粗申愚心。
毅虽成长，素阙训范。贞等幼稚，未有所识。方以仰累圣明，非残息所能陈谢。
自丁荼毒以来，妓妾已多分张，所余丑猥数人，皆不似事。
可以明月、佛女、桂支、佛儿、玉女、美玉上台，美满、艳华奉东宫。
私马有二十余匹，牛数头，可简好者十匹、牛二头上台，马五匹、牛一头奉东宫，大司马、司徒各奉二匹，骠骑、镇军各奉一匹。
应私仗器，亦悉输台。
六亲多未得料理，可随宜温恤，微申素意。
所赐宅旷大，恐非毅等所居，须丧服竟，可输还台。
刘家前宅，久闻其货，可合率市之，直若短少，启官乞足。
三处田勤作，自足供衣食。
力少，更随宜买粗猥奴婢充使。
不须余营生。
周旋部曲还都，理应分张，其久旧劳勤者，应料理，随宜启闻乞恩。 
卒，时年五十。
上伤惜之，诏曰： 西信适至，景先奄至丧逝，悲怀切割，自不胜任。
今便举哀。赙钱十万。布二百匹。 
景先丧还，诏曰： 故假节征虏将军丹阳尹新吴侯景先，器怀开亮，干局通敏。
绸缪少长，义兼勋戚。
诚著夷险，绩茂所司。
方升宠荣，用申任寄。奄至丧逝，悲痛良深。
可赠侍中、征北将军、南徐州刺史。
给鼓吹一部。
假节、侯如故。
谥曰忠侯。 
子毅，以勋戚子，少历清官：太子舍人，洗马，随王友，永嘉太守，大司马谘议参军，南康太守，中书郎。
建武初，为抚军司马，迁北中郎司马。
虏动，领军守琅邪城。
毅性奢豪，好弓马，为高宗所疑忌。
王晏事败，并陷诛之。
遣军围宅，毅时会宾客奏伎，闻变，索刀未得，收人突进，挟持毅入与母别，出便杀之。
萧赤斧，南兰陵人，太祖从祖弟也。
祖隆子，卫军录事参军。
父始之，冠军中兵参军。
赤斧历官为奉朝请，以和谨为太祖所知。
宋大明初，竟陵王诞反广陵，赤斧为军主，隶沈庆之。围广陵城，攻战有勋，事宁，封永安亭侯，食邑三百七十户。
除车骑行参军，出补晋陵令，员外郎，丹阳令，还除晋熙王抚军中兵参军，出为建威将军、钱唐令。
迁正员郎。
赤斧治政为百姓所安，吏民请留之，时议见许，改除宁朔将军。
太祖辅政，以赤斧为辅国将军、左军会稽司马，辅镇东境。
迁黄门郎，淮陵太守。
顺帝逊位，于丹阳故治立宫，上令赤斧辅送，至薨乃还。
建元初，迁武陵王冠军长史，骠骑司马，南东海太守，辅国将军并如故。
迁长兼侍中，祖母丧去职。
起为冠军将军、宁蛮校尉。
出为持节、督雍梁南北秦四州郢州之竟陵司州之随郡军事、雍州刺史，本官如故。
在州不营产利，勤于奉公。
迁散骑常侍，左卫将军。
世祖亲遇与萧景先相比。
封南丰县伯，邑四百户。
迁给事中，太子詹事。
赤斧夙患渴利，永明三年会，世祖使甲仗卫三厢，赤斧不敢辞，疾甚，数日卒，年五十六。
家无储积，无绢为衾，上闻之，愈加惋惜。
诏赙钱五万，上材一具，布百匹，蜡二百斤。
追赠金紫光禄大夫。
谥曰懿伯。
子颖胄袭爵。
颖胄字云长，弘厚有父风。
起家秘书郎。
太祖谓赤斧曰： 颖胄轻朱被身，觉其趋进转美，足慰人意。 
迁太子舍人。遭父丧，感脚疾，数年然后能行。
世祖有诏慰勉，赐医药。
除竟陵王司徒外兵参军，晋熙王文学。
颖胄好文义，弟颖基好武勇。世祖登烽火楼，诏群臣赋诗。
颖胄诗合旨，上谓颖胄曰： 卿文弟武，宗室便不乏才。 
除明威将军、安陆内史。
迁中书郎。
上以颖胄勋戚子弟，除左将军，知殿内文武事，得入便殿。
出为新安太守，吏民怀之。
隆昌元年，永嘉王昭粲为南徐州，以颖胄为南东海太守，行南徐州事。
转持节、督青冀二州军事、辅国将军、青冀二州刺史。
不行，除黄门郎，领四厢直。
迁卫尉。
高宗废立，颖胄从容不为同异，乃引颖胄预功。
建武二年，进爵侯，增邑为六百户。
赐颖胄以常所乘白牜俞牛。
上慕俭约，欲铸坏太官元日上寿银酒枪，尚书令王晏等咸称盛德。
颖胄曰： 朝廷盛礼，莫过三元。
此一器既是旧物，不足为侈。 
帝不悦，后预曲宴，银器满席。
颖胄曰： 陛下前欲坏酒枪，恐宜移在此器也。 
帝甚有惭色。
冠军江夏王宝玄镇石头，以颖胄为长史，行石头戍事。
复为卫尉。
出为冠军将军、庐陵王后军长史、广陵太守、行南兖州、府州事。
是年虏动，扬声当饮马长江。
帝惧，敕颖胄移居民入城，百姓惊恐，席卷欲南渡。颖胄以贼势尚远，不即施行，虏亦寻退。
仍为持节、督南兖兖徐青冀五州诸军事、辅国将军、南兖州刺史。
和帝为荆州，以颖胄为冠军将军、西中郎长史、南郡太守、行荆州府、州事。
东昏侯诛戮群公，委任厮小，崔、陈败后，方镇各怀异计。
永元二年十月，尚书令临湘侯萧懿及弟卫尉畅见害。先遣辅国将军、巴西梓潼二郡太守刘山阳领三千兵受旨之官，就颖胄共袭雍州。
雍州刺史梁王将起义兵，虑颖胄不识机变，遣使王天虎诣江陵，声云山阳西上，并袭荆、雍。
书与颖胄，劝同义举。
颖胄意犹未决。
初，山阳出南州，谓人曰： 朝廷以白虎幡追我，亦不复还矣。 
席卷妓妾，尽室而行。
至巴陵，迟回十余日不进。
梁王复遣天虎赍书与颖胄，陈设其略。
是时或云山阳谋杀颖胄，以荆州同义举，颖胄乃与梁王定契，斩王天虎首，送示山阳。
发百姓车牛，声云起步军征襄阳。
十一月十八日，山阳至江津，单车白服，从左右数十人，诣颖胄，颖胄使前汶阳太守刘孝庆、前永平太守刘熙晔、铠曹参军萧文照、前建威将军陈秀、辅国将军孙末伏兵城内。
山阳入门，即于车中乱斩之。
副军主李元履收余众归附。
遣使蔡道猷驰驿送山阳首于梁王，乃发教纂严，分部购募。
东昏闻山阳死，发诏讨荆、雍。
赠山阳宁朔将军、梁州刺史。
颖胄有器局，既唱大事，虚心委己，众情归之。
加颖胄右将军，都督行留诸军事，置佐史，本官如故。
西中郎司马夏侯详加征虏将军。
遣宁朔将军王法度向巴陵。
颖胄献钱二十万，米千斛，盐五百斛。
谘议宗塞、别驾宗夬献谷二千斛，牛二头。换借富赀，以助军费。
长沙寺僧业富，沃铸黄金为龙数千两，埋土中，历相传付，称为下方黄铁，莫有见者，乃取此龙，以充军实。
十二月，移檄：
西中郎府长史、都督行留诸军事、右军将军、南郡太守、南丰县开国侯萧颖胄，司马、征虏将军、新兴太守夏侯详告京邑百官，诸州郡牧守：
夫运不常夷，有时而陂；数无恒剥，否极则亨。
昔商邑中微，彭、韦投袂；汉室方昏，虚、牟效节。
故风声永树，卜世长久者也。
昔我太祖高皇帝德范生民，功格天地，仰纬彤云，俯临紫极。
世祖嗣兴，增光前业，云雨之所沾被，日月之所出入，莫不举踵来王，交臂纳贡。
郁林昏迷，颠覆厥序，俾我大齐之祚，翦焉将坠。
高宗明皇帝建道德之盛轨，垂仁义之至踪，绍二祖之鸿基，继三五之绝业。
昧旦丕显，不明求衣，故奇士盈朝，异人辐凑。若乃经礼纬乐之文，定鼎作洛之制，非云如醴之详，白质黑章之瑞，谅以则天比大，无德称焉。
而嗣主不纲，穷肆陵暴，十愆毕行，三风咸袭。
丧初而无哀貌，在戚而有喜容。
酣酒嗜音，罔惩其侮；谗贼狂邪，是与比周。遂令亲贤婴荼毒之诛，宰辅受菹醢之戮。
江仆射，萧、刘领军，徐司空，沈仆射，曹右卫，或外戚懿亲，或皇室令德，或时宗民望，或国之虎臣，并勋彰中兴，功比周、邵，秉钧赞契，受遗先朝。
咸以名重见疑，正直贻毙，害加党族，虐及婴孺。
曾无《渭阳》追远之情，不顾本枝歼落之痛。
信必见疑，忠而获罪，百姓业业，罔知攸暨。
崔慧景内逼淫刑，外不堪命，驱土崩之民，为免死之计，倒戈回刃，还指宫阙。
城无完守，人有异图。
赖萧令君勋济宗祏，业拯苍氓，四海蒙一匡之德，亿兆凭再造之功。
江夏王拘迫威强，牵制巨力，迹屈当时，乃心可亮，竟不能内恕探情，显加鸩毒。
萧令君自以亲惟族长，任实宗臣，至诫苦言，朝夕献入，谗丑交构，渐见疏疑，浸润成灾，奄离怨酷。
用人之功，以宁社稷，刈人之身，以骋淫滥。
台辅既诛，奸小竞用。梅虫儿、茹法珍妖忍愚戾，穷纵丑恶，贩鬻主威，以为家势，营惑嗣主，恣其妖虐。
宫女千余，裸服宣淫，孽臣数十，袒裼相逐。
帐饮阛肆之间，宵游街陌之上，提挈群竖，以为欢笑。
刘山阳潜受凶旨，规肆狂逆，天诱其衷，即就枭翦。
夫天生蒸民，树之以君，使司牧之，勿使失性。
岂有尊临宇县，毒遍黔首，绝亲戚之恩，无君臣之义，功重者先诛，勋高者速毙。
九族内离，四夷外叛，封境日蹙，戎马交驰，帑藏既空，百姓已竭，不恤不忧，慢游是好。
民怨于下，天惩于上，故荧惑袭月，孽火烧宫，妖水表灾，震蚀告沴。七庙阽危，三才莫纪，大惧我四海之命，永沦于地。
南康殿下体自高宗，天挺英懿。
食叶之征，著于弱年，当璧之祥，兆乎绮岁。
亿兆颙颙，咸思戴奉。且势居上游，任总连帅，家国之否，宁济是当。
莫府身备皇宗，忝荷顾托，忧深责重，誓清时难。
今命冠军将军、西中郎谘议、领中直兵参军、军主杨公则，宁朔将军、领中兵参军、军主王法度，冠军将军、谘议参军、军主庞飖，辅国将军、谘议参军、领别驾、军主宗夬，辅国将军、谘议参军、军主乐蔼等，领劲卒三万，陵波电迈，迳造秣陵。
冠军将军、领谘议、中直兵参军、军主蔡道恭，辅国将军、中直兵参军、右军府司马、军主席阐文，辅国将军、中直兵参军、军主任漾之，宁朔将军、中直兵参军、军主韩孝仁，宁朔将军、中直兵参军、军主朱斌，中直兵参军、军主宗冰之，建威将军、中直兵参军、军主朱景舒，宁朔将军、中直兵参军、军主庾域，宁远将军、军主庾略等，被甲二万，直指建业。
辅国将军、武宁太守、军主邓元起，辅国将军、前军将军、军主王世兴等，铁骑一万，分趋白下。
征虏将军、领司马、新兴太守夏侯详，宁朔将军、咨议参军、军主柳忱，宁朔将军、领中兵参军、军主刘孝庆，建威将军、军主、江陵令江诠等，帅组甲五万，骆驿继发。
雄剑高麾，则五星从流；长戟远指，则云虹变色。
天地为之矞皇，山渊以之崩沸。
莫府亲贯甲胄，授律中权，董帅熊罴之士十有五万，征鼓粉沓，雷动荆南。
宁朔将军、南康王友萧颖达领虎旅三万，抗威后拒。
萧雍州勋业盖世，谋猷渊肃，既痛家祸，兼愤国难，泣血枕戈，誓雪怨酷，精卒十万，已出汉川。
张郢州节义慷慨，悉力齐奋。
江州邵陵王、湘州张行事、王司州皆远近悬契，不谋而同，并勒骁猛，指景风驱。
舟舰鱼丽，万里盖水，车骑云屯，平原雾塞。
以同心之士，伐倒戈之众，盛德之师，救危亡之国，何征而不服，何诛而不克哉！
今兵之所指，唯在梅虫儿、茹法珍二人而已。
诸君德载累世，勋著先朝，属无妄之时，居道消之运，受迫群竖，念有危惧。
大军近次，当各思拔迹，来赴军门。
檄到之日，有能斩送虫儿、法珍首者，封二千户开国县侯。
若迷惑凶党，敢拒军锋，刑兹无赦，戮及宗族。
赏罚之信，有如曒日，江水在此，余不食言。
遣冠军将军杨公则向湘州。
王法度不进军，免官。
公则进克巴陵，仍向湘州。
遣宁朔将军刘坦行湘州事。
颖胄遣人谓梁王曰： 时月未利，当须来年二月。
今便进兵，恐非良策。 
梁王曰： 今坐甲十万，粮用自竭。
况藉以义心，一时骁锐。
且太白出西方，仗义而动，天时人谋，无有不利。
昔武王伐纣，行逆太岁，岂复待年月邪？ 
颖胄乃从。
遣西中郎参军邓元起率众向夏口。
三年正月，和帝为相国，颖胄领左长史，进号镇军将军。
于是始选用方伯。
梁王屡表劝和帝即尊号，梁州刺史柳惔、竟陵太守曹景宗并劝进。
颖胄使别驾宗寔撰定礼仪，上尊号，改元，于江陵立宗庙、南北郊，州府城门悉依建康宫，置尚书五省，以城南射堂为兰台，南郡太守为尹。
建武中，荆州大风雨，龙入柏斋中，柱壁上有爪足处，刺史萧遥欣恐畏，不敢居之。
至是以为嘉祐殿。
中兴元年三月，颖胄为侍中、尚书令，假节、都督如故。
寻领吏部尚书，监八州军事，行荆州刺史，本官如故。
左丞乐蔼奏曰： 敕旨以军旅务殷，且停朝直。
窃谓匪懈于位，义昭夙兴，国容旧典，不可顿阙。
与兼右丞江诠等参议，八座丞郎以下宜五日一朝，有事郎坐侍下鼓，无事许从实还外。 
奏可。
梁王义师出沔口，郢州刺史张冲据城拒守。
杨公则定湘州，行事张宝积送江陵，率军会夏口。
巴西太守鲁休烈、巴东太守萧惠训遣子璝拒义师。
颖胄遣汶阳太守刘孝庆进峡口，与巴东太守任漾之、宜都太守郑法绍御之。
时军旅之际，人情未安，颖胄府长史张炽从绛衫左右三十余人入千秋门，城内惊恐，疑有同异。
御史中丞奏弹炽，诏以赎论。
颖胄弟颖孚在京师，庐陵人修灵祐窃将南上，于西昌县山中聚兵二千人，袭郡，内史谢篹奔豫章。
颖孚、灵祐据郡求援，颖胄遣宁朔将军范僧简入湘州南道援之。
僧简进克安成，仍以为辅国将军、安成内史。
拜颖孚为冠军将军、庐陵内史。
合二郡兵，出彭蠡口。
东昏侯遣军主彭盆、刘希祖三千人受江州刺史陈伯之节度，南讨二郡义兵，仍进取湘州。
南康太守王丹保郡应盆等。
颖孚闻兵至，望风奔走。
前内史谢篹复还郡。
刘希祖至安成，攻战七日，城陷，范僧简见杀。
希祖仍为安成内史。
颖孚收散卒据西昌，谢篹又遣军攻之，众败，奔湘州。
以颖孚为督湘东衡阳零陵桂阳营阳五郡、湘东内史、假节、将军如故。
寻病卒。
后修灵祐又合余众攻篹，篹复败走豫章，刘希祖亦以郡降。
湘东内史王僧粲亦拒义，自称平西将军、湘州刺史，以南平镇军主周敷为长史，率前军袭湘州，去州百余里。
杨公则长史刘坦守州城，遣军主尹法略拒之，屡战不胜。
及闻建康城平，僧粲散走，乃斩之。
南康太守王丹亦为郡人所杀。
郢城降，义师众军东下。
八月，鲁休烈、萧璝破汶阳太守刘孝庆等于峡口，巴东太守任漾之见杀，遂至上明，江陵大震。
颖胄恐，驰告梁王曰： 刘孝庆为萧璝所败，宜遣杨公则还援根本。 
梁王曰： 公则今溯流上荆，鞭长之义耳。
萧璝、鲁休烈乌合之众，寻自退散。
政须荆州少时持重。
良须兵力，两弟在雍，指遣往征，不为难至。 
颖胄乃追赠任漾之辅国将军、梁州刺史。
遣军主蔡道恭假节屯上明拒萧璝。
时梁王已平郢、江二镇。
颖胄辅帝出居上流，有安重之势。
素能饮酒，啖白肉鲙至三升，既闻萧璝等兵相持不决，忧虑感气，十二月壬寅夜，卒。
遗表曰： 臣疹患数日，不谓便至困笃，气息绵微，待尽而已。
臣虽庸薄，忝籍葭莩，过受先朝殊常之眷，循宠砺心，誓生以死。
属皇业中否，天地分崩，总率诸侯，翼奉明圣。
赖社稷灵长，大明在运，故兵之所临，无思不服。
今四海垂平，干戈行戢，方希陪翠华，奉法驾，反东都，观旧物。
不幸遘疾，奄辞明世，怀此深恨，永结泉壤。
窃惟王业至重，万机甚大，登之实难，守之未易。
陛下富于春秋，当远寻祖宗创业艰难，殷鉴季末颠覆厥绪，思所以念始图终，康此兆庶。
征东大将军臣衍，元勋上德，光赞天下，陛下垂拱仰成，则风流日化，臣虽万没，无所遗恨。 
时年四十。
和帝出临哭。
诏赠侍中、丞相，本官如故。
前后部羽葆鼓吹，班剑三十人。辒辌车，黄屋左纛。
梁王围建康城，住在石头，和帝密诏报颖胄凶问，秘不发丧。
及城平，识者闻之，知天命之有在矣。
梁天监元年，诏曰： 念功惟德，历代所同，追远怀人，弥与事笃。
齐故侍中、丞相、尚书令颖胄，风格峻远，器宇渊邵，清猷盛业，问望斯归。
缔构义始，肇基王迹，契阔屯夷，载形心事。
朕膺天改命，光宅区宇，望岱瞻河，永言增恸。
可封巴东郡公，邑三千户，本官如故。 
丧还，今上车驾临哭渚次。
诏曰： 齐故侍中、丞相、尚书令颖胄葬送有期，前代所加殊礼，依晋王导、齐豫章王故事，可悉给。
谥曰献武。 
范僧简赠交州刺史。
史臣曰：魏氏基于用武，夏侯诸曹，并以戚族而为将相。
夫股肱为义，既有常然，肺腑之重，兼存宗寄。
丰沛之间，贵人满市，功臣所出，多在南阳。
夫贞干所以成务，非虚言也。
赞曰：新吴事武，简在帝心。
南丰治政，迹显亡衾。
镇军茂绩，机识弘深，荆南立王，向义汉阴。
