郁林王昭业，字元尚，文惠太子长子也。
小名法身。
世祖即位，封南郡王，二千户。
永明五年十一月戊子，冠于东宫崇政殿。
其日小会，赐王公以下帛各有差，给昭业扶二人。
七年，有司奏给班剑二十人，鼓吹一部，高选友、学。
十一年，给皂轮三望车。
诏高选国官。
文惠太子薨，立昭业为皇太孙，居东宫。
世祖崩，太孙即位。
八月，壬午，诏称先帝遗诏，以护军将军武陵王晔为卫将军，征南大将军陈显达即本号，并开府仪同三司，尚书左仆射西昌侯鸾为尚书令。太孙詹事沈文季为护军将军。
癸未，以司徒竟陵王子良为太傅。
诏曰： 朕以寡薄，嗣膺宝政，对越灵命，钦若前图，思所以敬守成规，拱揖群后。
哀荒在日，有懵大猷，宜育德振民，光昭睿范。
凡逋三调及众责，在今年七月三十日前，悉同蠲除。
其备偿封籍货鬻未售，亦皆还主。
御府诸署池田邸冶，兴废沿事，本施一时，于今无用者，详所罢省。
公宜权禁，一以还民，关市征赋，务从优减。 
丙戌，诏曰： 近北掠余口，悉充军实。刑故无小，罔或攸赦，抚辜兴仁，事深睿范。
宜从荡宥，许以自新，可一同放遣，还复民籍。
已赏赐者，亦皆为赎。 
辛丑，诏曰： 往岁蛮虏协谋，志扰边服，群帅授略，大歼凶丑。
革城克捷，及舞阴固守，二处劳人，未有沾爵赏者，可分遣选部，往彼序用。 
九月，癸丑，诏 东西二省府国，长老所积，财单禄寡，良以矜怀。
选部可甄才品能，推校年月，邦守邑丞，随宜量处，以贫为先。 
辛酉，追尊文惠皇太子为世宗文皇帝。
冬，十月，壬寅，尊皇太孙太妃为皇太后，立皇后何氏。
十一月，辛亥，立临汝公昭文为新安王，曲江公昭秀为临海王，皇弟昭粲为永嘉王。
隆昌元年春，正月，丁未，改元，大赦。
加太傅、竟陵王子良殊礼，骁骑将军、晋熙王銶为郢州刺史，丹阳尹、安陆王子敬为南兖州刺史，征北大将军、晋安王子懋为江州刺史，临海王昭秀为荆州刺史，永嘉王昭粲为南徐州刺史，征南大将军陈显达进号车骑大将军，郢州刺史、建安王子真为护军将军。
诏百僚极陈得失。
又诏王公以下各举所知。
戊申，以护军将军沈文季为领军将军。
己酉，以前将军曹虎为雍州刺史，右卫将军薛渊为司州刺史。
庚戌，以宁朔将军萧懿为梁、南秦二州刺史，辅国长史申希祖为交州刺史。
辛亥，车驾祠南郊。
诏曰： 执耜暂忘，悬磬比室，秉机或惰，无褐终年。
非怠非荒，虽由王道，不稂不莠，实赖民和。
顷岁，多稼无爽，遗秉如积，而三登之美未臻，万斯之基尚远。
且风土异宜，百民舛务，刑章治绪，未必同源。妨本害政，事非一揆，冕旒属念，无忘夙兴。
可严下州郡，务滋耕殖，相亩辟畴，广开地利，深树国本，克阜民天。
又询访狱市，博听谣俗，伤风损化，各以条闻，主者详为条格。 
戊午，车驾拜景安陵。
己巳，以新除黄门待郎周奉叔为青州刺史。
二月，辛卯，车驾祠明堂。
夏，四月，辛巳，卫将军、开府仪同三司武陵王晔薨。
戊子，太傅竟陵王子良薨。
戊戌，以前沙州刺史杨炅为沙州刺史。
丁酉，以骠骑将军庐陵王子卿为卫将军。尚书右仆射鄱阳王锵为骠骑将军，并开府仪同三司。
闰月，乙丑，以南东海太守萧颖胄为青、冀二州刺史。
丁卯，镇军大将军鸾即本号开府仪同三司。
戊辰，以中军将军新安王昭文为扬州刺史。
六月，丙寅，以黄门侍郎王思远为广州刺史。
秋，七月，庚戌，以中书郎萧遥欣为兖州刺史，东莞太守臧灵智为交州刺史。
癸巳，皇太后令曰： 镇军、车骑、左仆射、前将军、领军、左卫、卫尉、八座：自我皇历启基，受终于宋，睿圣继轨，三叶重光。
太祖以神武创业，草昧区夏，武皇以英明提极，经纬天人。
文帝以上哲之资，体元良之重，虽功未被物，而德已在民。
三灵之眷方永，七百之基已固。
嗣主特钟沴气，爰表弱龄，险戾著于绿车，愚固彰于崇正。狗马是好，酒色方湎。
所务唯鄙事，所疾唯善人。
世祖慈爱曲深，每加容掩，冀年志稍改，立守神器。
自入纂鸿业，长恶滋甚。
居丧无一日之哀，缞绖为欢宴之服。
昏酣长夜，万机斯壅，发号施令，莫知所从。
阉竖徐龙驹专总枢密，奉叔、珍之互执权柄，自以为任得其人，表里缉穆，迈萧、曹而愈信、布，倚太山而坐平原。
于是恣情肆意，罔顾天显，二帝姬嫔，并充宠御，二宫遗服，皆纳玩府。
内外混漫，男女无别。丹屏之北，为酤鬻之所，青蒲之上，开桑中之肆。
又微服潜行，信次忘反，端委以朝虚位，交戟而守空宫积旬矣。
宰辅忠贤，尽诚奉主，诛锄群小，冀能悛革，曾无克己，更深怨憾。
公卿股肱，以异己置戮，文武昭穆，以德誉见猜。放肆丑言，将行屠脍，社稷危殆，有过缀旒。
昔太宗克光于汉世，简文代兴于晋氏，前事之不忘，后人之师也。
镇军居正体道，家国是赖，伊霍之举，实寄渊谟，便可详依旧典，以礼废黜。
中军将军新安王，体自文皇，睿哲天秀，宜入嗣鸿业，永宁四海。
外即以礼奉迎。
未亡人属此多难，投笔增慨。 
昭业少美容止，好隶书，世祖敕皇孙手书不得妄出，以贵重之。
进对音吐，甚有令誉。
王侯五日一问讯，世祖常独呼昭业至幄座，别加抚问，呼为法身，钟爱甚重。
文惠皇太子薨，昭业每临哭，辄号咷不自胜，俄尔还内，欢笑极乐。
在世祖丧，哭泣竟，入后宫，尝列胡妓二部夹阁迎奏。
为南郡王时，文惠太子禁其起居，节其用度，昭业谓豫章王妃庾氏曰： 阿婆，佛法言，有福德生帝王家。
今日见作天王，便是大罪，左右主帅，动见拘执，不如作市边屠酤富儿百倍矣。 
及即位，极意赏赐，动百数十万。每见钱，辄曰： 我昔时思汝一文不得，今得用汝未？ 
期年之间，世祖斋库储钱数亿垂尽。
开主衣库与皇后宠姬观之，给阉人竖子各数人，随其所欲，恣意辇取；取诸宝器以相剖击破碎之，以为笑乐。
居尝裸袒，著红裈，杂采袒服。
好斗鸡，密买鸡至数千价。
世祖御物甘草杖，宫人寸断用之。
毁世祖招婉殿，乞阉人徐龙驹为斋。龙驹尤亲幸，为后阁舍人，日夜在六宫房内。
昭业与文帝幸姬霍氏淫通，龙驹劝长留宫内，声云度霍氏为尼，以余人代之。
尝以邪谄自进，每谓人曰： 古时亦有监作三公者。 
皇后亦淫乱，斋阁通夜洞开，内外淆杂，无复分别。
中书舍人綦母珍之、朱隆之，直阁将军曹道刚、周奉叔，并为帝羽翼。
高宗屡谏不纳，先启诛龙驹，次诛奉叔及珍之，帝并不能违。
既而尼媪外入，颇传异语，乃疑高宗有异志。
中书令何胤以皇后从叔见亲，使直殿省，尝随后呼胤为三父，与胤谋诛高宗，令胤受事，胤不敢当，依违杜谏，帝意复止。
乃谋出高宗于西州，中敕用事，不复关谘。
高宗虑变，定谋废帝。
二十二日壬辰，使萧谌、坦之等于省诛曹道刚、朱隆之等，率兵自尚书入云龙门，戎服加朱衣于上。
比入门，三失履。
王晏、徐孝嗣、萧坦之、陈显达、王广之、沈文季系进。
帝在寿昌殿，闻外有变，使闭内殿诸房阁，令阉人登兴光楼望，还报云： 见一人戎服，从数百人，急装，在西钟楼下。 
须臾，萧谌领兵先入宫，截寿昌阁，帝走向爱姬徐氏房，拔剑自刺不中，以帛缠颈，舆接出延德殿。
谌初入殿，宿卫将士皆操弓盾欲拒战，谌谓之曰： 所取自有人，卿等不须动！ 
宿卫信之，及见帝出，各欲自奋，帝竟无一言。
出西弄，杀之，时年二十一，舆尸出徐龙驹宅，殡葬以王礼。
余党亦见诛。
史臣曰：郁林王风华外美，众所同惑。伏情隐诈，难以貌求。
立嫡以长，未知瑕衅，世祖之心，不变周道。
既而愆鄙内作，兆自宫闱，虽为害未远，足倾社稷。
《春秋》书梁伯之过，言其自取亡也。
赞曰：十愆有一，无国不失。
郁林负荷，弃礼亡律。
