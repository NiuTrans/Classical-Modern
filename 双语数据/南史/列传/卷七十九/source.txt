夷貊下东夷西戎蛮西域诸国蠕蠕
东夷之国，朝鲜爲大，得箕子之化，其器物犹有礼乐云。
自晋过江，泛海来使，有高句丽、百济，而宋、齐间常通职贡，梁兴又有加焉。
扶桑国，在昔未闻也，梁普通中有道人称自彼而至，其言元本尤悉，故并录焉。
高句丽，在辽东之东千里，其先所出，事详北史。
地方可二千里，中有辽山，辽水所出。
汉、魏世，南与朝鲜獩貊、东与沃沮、北与夫馀接。
其王都于丸都山下，地多大山深谷，无原泽，百姓依之以居，食涧水。
虽土着，无良田，故其俗节食，好修宫室。
于所居之左立大屋，祭鬼神，又祠零星、社稷。
人性凶急，喜寇钞。
其官有相加、对卢、沛者、古邹加、主簿、优台、使者、皁衣、先人，尊卑各有等级。
言语诸事，多与夫馀同，其性气衣服有异。
本有五族，有消奴部、绝奴部、慎奴部、灌奴部、桂娄部。
本消奴部爲王，微弱，桂娄部代之。
其置官，有对卢则不置沛者，有沛者则不置对卢。
俗喜歌舞，国中邑落，男女每夜群聚歌戏。
其人洁净自喜，善藏酿，跪拜申一脚，行步皆走。
以十月祭天大会。
其公会衣服皆锦绣金银以自饰，大加、主簿头所着似帻而无后，其小加着折风，形如弁。
其国无牢狱，有罪者则会诸加评议，重者便杀之，没入其妻子。
其俗好淫，男女多相奔诱。
已嫁娶便稍作送终之衣。
其死葬，有椁无棺。
好厚葬，金银财币尽于送死。
积石爲封，列植松柏。
兄死妻嫂。
其马皆小，便登山。国人尚气力，便弓矢刀矛，有铠甲，习战斗，沃沮、东濊皆属焉。
晋安帝义熙九年，高丽王高琏遣长史高翼奉表，献赭白马，晋以琏爲使持节、都督营州诸军事、征东将军、高丽王、乐浪公。
宋武帝践阼，加琏征东大将军，余官并如故。
三年，加琏散骑常侍，增督平州诸军事。
少帝景平二年，琏遣长史马娄等来献方物，遣谒者朱邵伯、王邵子等慰劳之。
元嘉十五年，冯弘爲魏所攻，败奔高丽北丰城，表求迎接。
文帝遣使王白驹、赵次兴迎之，并令高丽资遣。
琏不欲弘南，乃遣将孙漱、高仇等袭杀之。
白驹等率所领七千余人生禽漱，杀仇等二人。
琏以白驹等专杀，遣使执送之。
上以远国不欲违其意，白驹等下狱见原。
琏每岁遣使。
十六年，文帝欲侵魏，诏琏送马，献八百匹。
孝武孝建二年，琏遣长史董腾奉表，慰国哀再周，并献方物。
大明二年，又献肃慎氏楛矢石砮。
七年，诏进琏爲车骑大将军、开府仪同三司，馀官并如故。
明帝泰始、后废帝元徽中，贡献不绝，历齐并授爵位，百馀岁死。
子云立，齐隆昌中，以爲使持节、散骑常侍、都督营平二州、征东大将军、高丽王、乐浪公。
梁武帝即位，进云车骑大将军。
天监七年，诏爲抚东大将军、开府仪同三司，持节、常侍、都督、王并如故。
十一年、十五年，累遣使贡献。
十七年，云死，子安立。
普通元年，诏安纂袭封爵，持节、督营平二州诸军事、甯东将军。
七年，安卒，子延立，遣使贡献。
诏以延袭爵。
中大通四年、六年，大同元年、七年，累奉表献方物。
太清二年，延卒，诏其子成袭延爵位。
百济者，其先东夷有三韩国：一曰马韩，二曰辰韩，三曰弁韩。
弁韩、辰韩各十二国，马韩有五十四国。
大国万馀家，小国数千家，总十余万户，百济即其一也。
后渐强大，兼诸小国。
其国本与句丽俱在辽东之东千余里，晋世句丽既略有辽东，百济亦据有辽西、晋平二郡地矣，自置百济郡。
晋义熙十二年，以百济王馀映爲使持节、都督百济诸军事、镇东将军、百济王。
宋武帝践阼，进号镇东大将军。
少帝景平二年，映遣长史张威诣阙贡献。
元嘉二年，文帝诏兼谒者闾丘恩子、兼副谒者丁敬子等往宣旨慰劳，其后每岁遣使奉献方物。
七年，百济王余毗复修贡职，以映爵号授之。
二十七年，毗上书献方物，私假台使冯野夫西河太守，表求易林、式占、腰弩，文帝并与之。
毗死，子庆代立。
孝武大明元年，遣使求除授，诏许之。
二年，庆遣上表，言行冠军将军、右贤王余纪十一人忠勤，并求显进。
于是诏并加优进。
明帝泰始七年，又遣使贡献。
庆死，立子牟都。
都死，立子牟大。
齐永明中，除大都督百济诸军事、镇东大将军、百济王。
梁天监元年，进大号征东将军。
寻爲高句丽所破，衰弱累年，迁居南韩地。
普通二年，王馀隆始复遣使奉表，称累破高丽，今始与通好，百济更爲强国。
其年，梁武帝诏隆爲使持节、都督百济诸军事、甯东大将军、百济王。
五年，隆死，诏复以其子明爲持节、督百济诸军事、绥东将军、百济王。
号所都城曰固麻，谓邑曰檐鲁，如中国之言郡县也。
其国土有二十二檐鲁，皆以子弟宗族分据之。
其人形长，衣服洁净。
其国近倭，颇有文身者。
言语服章略与高丽同，呼帽曰冠，襦曰复衫，裤曰褌。
其言参诸夏，亦秦、韩之遗俗云。
中大通六年、大同七年，累遣使献方物，并请涅盘等经义、毛诗博士并工匠画师等，并给之。
太清三年，遣使贡献。及至，见城阙荒毁，并号恸涕泣。
侯景怒，囚执之，景平乃得还国。
新罗，其先事详北史，在百济东南五千馀里。
其地东滨大海，南北与句丽、百济接。
魏时曰新卢；宋时曰新罗，或曰斯罗。
其国小，不能自通使聘。
梁普通二年，王姓募名泰，始使使随百济奉献方物。
其俗呼城曰健牟罗，其邑在内曰啄评，在外曰邑勒，亦中国之言郡县也。
国有六啄评、五十二邑勒。
土地肥美，宜植五谷，多桑麻，作缣布，服牛乘马，男女有别。
其官名有子贲旱支、壹旱支、齐旱支、谒旱支、壹吉支、奇贝旱支。
其冠曰遗子礼，襦曰尉解，裤曰柯半，靴曰洗。
其拜及行与高丽相类。
无文字，刻木爲信。
语言待百济而后通焉。
倭国，其先所出及所在，事详北史。
其官有伊支马，次曰弥马获支，次曰奴往鞮。
人种禾、稻、紵、麻，蚕桑织绩，有姜、桂、橘、椒、苏。
出黑雉、真珠、青玉。
有兽如牛名山鼠，又有大蛇吞此兽。
蛇皮坚不可斫，其上有孔，乍开乍闭，时或有光，射中而蛇则死矣。
物産略与儋耳、朱崖同。
地气温暖，风俗不淫。
男女皆露髫，富贵者以锦绣杂采爲帽，似中国胡公头。
食饮用笾豆。
其死有棺无椁，封土作冢。
人性皆嗜酒。
俗不知正岁，多寿考，或至八九十，或至百岁。
其俗女多男少，贵者至四五妻，贱者犹至两三妻。
妇人不媱妒，无盗窃，少诤讼。若犯法，轻者没其妻子，重则灭其宗族。
晋安帝时，有倭王赞遣使朝贡。
及宋武帝永初二年，诏曰： 倭赞远诚宜甄，可赐除授。 
文帝元嘉二年，赞又遣司马曹达奉表献方物。
赞死，弟珍立，遣使贡献，自称使持节、都督倭百济新罗任那秦韩慕韩六国诸军事、安东大将军、倭国王，表求除正。
诏除安东将军、倭国王。
珍又求除正倭洧等十三人平西、征虏、冠军、辅国将军等号，诏并听之。
二十年，倭国王济遣使奉献，复以爲安东将军、倭国王。
二十八年，加使持节、都督倭新罗任那加罗秦韩慕韩六国诸军事，安东将军如故；并除所上二十三人职。
济死，世子兴遣使贡献。
孝武大明六年，诏授兴安东将军、倭国王。
兴死，弟武立，自称使持节、都督倭百济新罗任那加罗秦韩慕韩七国诸军事、安东大将军、倭国王。
顺帝升明二年，遣使上表，言 自昔祖禰，躬擐甲胄，跋涉山川，不遑宁处。
东征毛人五十五国，西服衆夷六十六国，陵平海北九十五国。
王道融泰，廓土遐畿，累叶朝宗，不愆于岁。
道径百济，装饰船舫，而句丽无道，图欲见吞。
臣亡考济方欲大举，奄丧父兄，使垂成之功，不获一篑。
今欲练兵申父兄之志，窃自假开府仪同三司，其馀咸各假授，以劝忠节 。
诏除武使持节、都督倭新罗任那加罗秦韩慕韩六国诸军事、安东大将军、倭王。
齐建元中，除武持节、都督倭新罗任那加罗秦韩慕韩六国诸军事、镇东大将军。
梁武帝即位，进武号征东大将军。
其南有侏儒国，人长四尺。
又南有黑齿国、裸国，去倭四千馀里，船行可一年至。
又西南万里有海人，身黑眼白，裸而丑，其肉美，行者或射而食之。
文身国在倭东北七千馀里，人体有文如兽，其额上有三文，文直者贵，文小者贱。
土俗欢乐，物丰而贱，行客不齎粮。
有屋宇，无城郭。
国王所居，饰以金银珍丽，绕屋爲堑，广一丈，实以水银，雨则流于水银之上。
市用珍宝。
犯轻罪者则鞭杖，犯死罪则置猛兽食之，有枉则兽避而不食，经宿则赦之。
大汉国在文身国东五千馀里，无兵戈，不攻战，风俗并与文身国同而言语异。
扶桑国者，齐永元元年，其国有沙门慧深来至荆州，说云： 扶桑在大汉国东二万馀里，地在中国之东。其土多扶桑木，故以爲名。
扶桑叶似桐，初生如笋，国人食之。
实如梨而赤，绩其皮爲布，以爲衣，亦以爲锦。
作板屋，无城郭。
有文字，以扶桑皮爲纸。
无兵甲，不攻战。
其国法有南北狱，若有犯，轻罪者入南狱，重罪者入北狱。
有赦则放南狱，不赦北狱。
在北狱者男女相配，生男八岁爲奴，生女九岁爲婢。
犯罪之身，至死不出。
贵人有罪，国人大会，坐罪人于坑，对之宴饮分诀若死别焉。
以灰绕之，其一重则一身屏退，二重则及子孙，三重者则及七世。
名国王爲乙祁。
贵人第一者爲对卢，第二者爲小对卢，第三者爲纳咄沙。
国王行有鼓角导从。
其衣色随年改易，甲乙年青，丙丁年赤，戊己年黄，庚辛年白，壬癸年黑。
有牛角甚长，以角载物，至胜二十斛。
有马车、牛车、鹿车。
国人养鹿如中国畜牛，以乳爲酪。
有赤梨，经年不坏。
多蒲桃。
其地无铁有铜，不贵金银。
市无租估。
其昏姻法，则婿往女家门外作屋，晨夕洒扫，经年而女不悦即驱之，相悦乃成昏。
昏礼大抵与中国同。
亲丧七日不食，祖父母丧五日不食，兄弟伯叔姑姊妹三日不食。
设座爲神像，朝夕拜奠，不制衰絰。嗣王立，三年不亲国事。
其俗旧无佛法。宋大明二年，罽宾国尝有比丘五人游行其国，流通佛法经像，教令出家，风俗遂改。 
慧深又云： 扶桑东千馀里有女国，容貌端正，色甚洁白，身体有毛，发长委地。
至二三月竞入水则任娠，六七月産子。
女人胸前无乳，项后生毛，根白，毛中有汁以乳子。
百日能行，三四年则成人矣。
见人惊避，偏畏丈夫。
食咸草如禽兽。咸草叶似邪蒿，而气香味咸。
梁天监六年，有晋安人度海，爲风所飘至一岛，登岸，有人居止，女则如中国，而言语不可晓。
玉门以西达于西海，考之汉史，通爲西域，高昌迄于波斯，则其所也。
自晋、宋以还，虽有时而至，论其风土，甚未能详。
今略备西域诸国，编之于次云。
高昌国，初阚氏爲主，其后爲河西王沮渠茂虔弟无讳袭破之。其王阚爽奔于蠕蠕。
无讳据之称王，一世而灭于魏。
其国人又推曲氏爲王，名嘉，魏授爲车骑将军、司空公、都督秦州诸军事、秦州刺史、金城郡公。
在位二十四年卒，国諡曰昭武王。
子子坚，子坚嗣位，魏授使持节、骠骑大将军、散骑常侍、都督瓜州刺史、西平郡公、开府仪同三司、高昌王。
其国盖车师之故地，南接河南，东近敦煌，西次龟兹，北邻敕勒。
置四十六镇，交河田地高宁临川横截柳婆洿林新兴由甯始昌笃进白力等镇。
官有四镇将军，及置杂号将军、长史、司马、门下校郎、中兵校郎、通事舍人、通事令史、谘议、谏议、校尉、主簿。
国人言语与华略同。
有五经、历代史、诸子集。
面貌类高丽，辫发垂之于背。
着长身小袖袍、缦裆裤。
女子头发，辫而不垂，着锦缬缨络环钏。
昏姻有六礼。
其地高燥，筑土爲城，架木爲屋，土覆其上。
寒暑与益州相似，备植九谷，人多噉面及牛羊肉。
出良马、蒲桃酒、石盐。
多草木，有草实如茧，茧中丝如细纑，名曰白叠子，国人取织以爲布。布甚软白，交市用焉。
有朝乌者，旦旦集王殿前，爲行列，不畏人，日出然后散去。
梁大同中，子坚遣使献鸣盐枕、蒲桃、良马、氍獀等物。
滑国者，车师之别种也。
汉永建元年，八滑从班勇击北虏有功，勇上八滑爲后部亲汉侯。
自魏、晋以来，不通中国。
至梁天监十五年，其王厌带夷栗陀始遣使献方物。
普通元年，遣使献黄师子、白貂裘、波斯锦等物。
七年，又奉表贡献。
魏之居代都，滑犹爲小国，属蠕蠕。
后稍强大，征其旁国波斯、渴盘陀、罽宾、焉耆、龟兹、疏勒、姑墨、于阗、句般等国，开地千馀里。
土地温暖，多山川，少树木，有五谷。
国人以面及羊肉爲粮。
其兽有师子、两脚骆驼，野驴有角。
人皆善骑射，着小袖长身袍，用金玉爲带。
女人被裘，头上刻木爲角，长六尺，以金银饰之。
少女子，兄弟共妻。无城郭，毡屋爲居，东向开户。
其王坐金床，随太岁转，与妻并坐接客。
无文字，以木爲契。
与旁国通，则使旁国胡爲胡书，羊皮爲纸。
无职官。
事天神、火神，每日则出户祀神而后食。
其跪一拜而止。
葬以木爲椁。
父母死，其子截一耳，葬讫即吉。
其言语待河南人译然后通。
呵跋檀、周古柯、胡密丹等国，并滑旁小国也。
凡滑旁之国，衣服容貌皆与滑同。
普通元年，使使随滑使来贡献方物。
白题国王姓支名史稽毅，其先盖匈奴之别种胡也。
汉灌婴与匈奴战，斩白题骑一人是也。
在滑国东，去滑六日行，西极波斯。
土地出粟、麦、瓜果，食物略与滑同。
普通三年，遣使献方物。
十三年，又献波罗婆步鄣。
十八年，又献琉璃罂。
大同七年，又献外国刻玉佛。
渴盘陀国，于阗西小国也。
西邻滑国，南接罽宾国，北连沙勒。
国都在山谷中，城周回十馀里。
国有十二城，风俗与于阗相类。
衣古贝布，着长身小袖袍、小口裤。地宜小麦，资以爲粮。
多牛马骆驼羊等。
出好毡。
王姓葛沙氏，梁中大同元年，始通江左，遣献方物。
末国，汉世且末国也。
胜兵万馀户。
北与丁零、东与白题、西与波斯接。
土人剪发，着氊帽、小袖衣，爲衫则开颈而缝前。
多牛羊骡驴。
其王安末深盘，梁普通五年，始通江左，遣使来贡献。
波斯国，其先有波斯匿王者，子孙以王父字爲氏，因爲国号。
国有城周回三十二里，城高四丈，皆有楼观。
城内屋宇数百千间，城外佛寺二三百所。
西去城十五里有土山，山非过高，其势连接甚远。
中有鹫鸟噉羊，土人极以爲患。
国中有优钵昙花，鲜华可爱。
出龙驹马。
咸池生珊瑚树，长一二尺。
亦有武魄、马脑、真珠、玫瑰等，国内不以爲珍。
市买用金银。
昏姻法，下娉财讫，女婿将数十人迎妇。
婿着金线锦袍、师子锦裤，戴天冠。
妇亦如之。
妇兄弟便来捉手付度，夫妇之礼，于兹永毕。
国东与滑国、西及南俱与娑罗门国、北与泛栗国接。
梁中大通二年，始通江左，遣使献佛牙。
北狄种类实繁，蠕蠕爲族，盖匈奴之别种也。
魏自南迁，因擅其故地。
无城郭，随水草畜牧，以穹庐居。
辫发，衣锦小袖袍、小口裤、深雍韡。
其地苦寒，七月流澌亘河。
宋升明中，遣王洪范使焉，引之共谋魏。齐建元三年，洪范始至。
是岁通使，求并力攻魏。
其相国刑基只罗回表，言 京房谶云： 卯金卒，草肃应王。 
历观图纬，代宋者齐。 
又献师子皮裤褶。
其国后稍侵弱，永明中，爲丁零所破，更爲小国而南移其居。
梁天监十四年，遣使献马、貂裘。
普通元年，又遣使献方物。
是后数岁一至焉。
大同七年，又献马一匹，金一斤。
其国能以术祭天而致风雪，前对皎日，后则泥潦横流，故其战败莫能追及。
或于中夏爲之，则不能雨，问其故，盖以暖云。
论曰：自晋氏南度，介居江左，北荒西裔，隔碍莫通。
至于南徼东边。界壤所接，洎宋元嘉抚运，爰命干戈，象浦之捷，威震冥海。于是鞮译相系，无绝岁时。
以洎齐、梁，职贡有序。
及侯景之乱，边鄙日蹙。
陈氏基命，衰微已甚，救首救尾，身其几何。
故西赆南琛，无闻竹素，岂所谓有德则来，无道则去者也。
