世俗起土兴功，岁月有所食，所食之地，必有死者。
假令太岁在子，岁食於酉，正月建寅，月食於巳，子、寅地兴功，则酉、巳之家见食矣。
见食之家，作起厌胜，以五行之物，悬金木水火。
假令岁月食西家，西家悬金；岁月食东家，东家悬炭。
设祭祀以除其凶，或空亡徙以辟其殃。
连相仿效，皆谓之然。
如考实之，虚妄迷也。
何以明之？
夫天地之神，用心等也。
人民无状，加罪行罚，非有二心两意，前後相反也。
移徙不避岁月，岁月恶其不避己之冲位，怒之也。
今起功之家，亦动地体，无状之过，与移徙等。
起功之家，当为岁所食，何故反令巳、酉之地受其咎乎？
岂岁月之神怪移徙而咎起功哉！
用心措意，何其不平也。
鬼神罪过人，犹县官谪罚民也。
民犯刑罚多非一，小过宥罪，大恶犯辟，未有以无过受罪。
无过而受罪，世谓之冤。
今巳、酉之家，无过於月岁，子、起宅，空为见食，此则岁冤无罪也。
且夫太岁在子，子宅直符，午宅为破，不须兴功起事，空居无为，犹被其害。
今岁月所食，待子宅有为，巳、酉乃凶。
太岁，岁月之神，用罚为害，动静殊致，非天从岁月神意之道也。
审论岁月之神，岁则太岁也，在天边际，立於子位。
起室者在中国一州之内，假令扬州在东南，使如邹衍之言，天下为一州，又在东南，岁食於酉，食西羌之地，东南之地安得凶祸？
假令岁在人民之间，西宅为酉地，则起功之家，宅中亦有酉地，何以不近食其宅中之酉地，而反食佗家乎！
且食之者审谁也？
如审岁月，岁月，天之从神，饮食与天同。
天食不食人，故郊祭不以为牲。
如非天神，亦不食人。
天地之间，百神所食，圣人谓当与人等。
推生事死，推人事鬼，故百神之祀皆用众物，无用人者。
物食人者，虎与狼也。
岁月之神，岂虎狼之精哉？
仓卒之世，谷食乏匮，人民饥饿，自相啖食。
岂其啖食死者，其精为岁月之神哉？
岁月有神，日亦有神，岁食月食，日何不食？
积日为月，积月为时，积时为岁，千五百三十九岁为一统，四千六百一十七岁为一元，增积相倍之数，分余终竟之名耳，安得鬼神之怪、祸福之验乎？
如岁月终竟者宜有神，则四时有神，统元有神。
月三日魄，八日弦，十五日望，与岁月终竟何异？
岁月有神，魄与弦复有神也？
一日之中，分为十二时，平旦寅，日出卯也。
十二月建寅卯，则十二月时所加寅卯也。
日加十二辰不食，月建十二辰独食，岂日加无神，月建独有哉？
何故月建独食，日加不食乎！
如日加无神，用时决事非也。如加时有神，独不食，非也。
神之口腹，与人等也。
人饥则食，饱则止，不为起功乃一食也。
岁月之神，起功乃食，一岁之中，兴功者希，岁月之神饥乎？
仓卒之世，人民亡，室宅荒废，兴功者绝，岁月之神饿乎？
且田与宅俱人所治，兴功用力，劳佚钧等。
宅掘土而立木，田凿沟而起堤，堤与木俱立，掘与凿俱为。
起宅，岁月食；治田，独不食。岂起宅时岁月饥，治田时饱乎？
何事钧作同，饮食不等也？
说岁月食之家，必铨功之小大，立远近之步数。
假令起三尺之功，食一步之内；起十丈之役，食一里之外。
功有小大，祸有近远。
蒙恬为秦筑长城，极天下之半，则其为祸宜以万数。
案长城之造，秦民不多死。
周公作雒，兴功至大，当时岁月宜多食。
圣人知其审食，宜徙所食地，置於吉祥之位。
如不知避，人民多凶，经传之文，贤圣宜有刺讥。
今闻筑雒之民，四方和会，功成事毕，不闻多死。
说岁月之家，殆虚非实也。
且岁月审食，犹人口腹之饥必食也；且为巳、酉地有厌胜之故，畏一金刃，惧一死炭，同闭口不敢食哉！
如实畏惧，宜如其数。五行相胜，物气钧适。
如山失火，沃以一杯之水；河决千里，塞以一掊之土，能胜之乎？
非失五行之道，小大多少不能相当也。
天地之性，人物之力，少不胜多，小不厌大。
使三军持木杖，匹夫持一刃，伸力角气，匹夫必死。
金性胜木，然而木胜金负者，木多而金寡也。
积金如山，燃一炭火以燔烁之，金必不消。非失五行之道，金多火少，少多小大不钧也。
五尺童子与孟贲争，童子不胜。非童子怯，力少之故也。
狼众食人，人众食狼。
敌力角气，能以小胜大者希；争强量功，能以寡胜众者鲜。
天道人物，不能以小胜大者，少不能服多。
以一刃之金，一炭之火，厌除凶咎，却岁之殃，如何也！
