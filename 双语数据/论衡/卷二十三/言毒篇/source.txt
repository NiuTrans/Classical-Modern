或问曰： 天地之间，万物之性，含血之虫，有蝮、蛇、蜂、虿，咸怀毒螫，犯中人身，获疾痛，当时不救，流遍一身；草木之中，有巴豆、野葛，食之凑懑，颇多杀人。
不知此物，禀何气於天？
万物之生，皆禀元气，元气之中，有毒螫乎？ 
曰：夫毒，太阳之热气也，中人人毒。
人食凑懑者，其不堪任也。
不堪任，则谓之毒矣。
太阳火气，常为毒螫，气热也。
太阳之地，人民促急，促急之人，口舌为毒。
故楚、越之人，促急捷疾，与人谈言，口唾射人，则人脣胎肿而为创。
南郡极热之地，其人祝树树枯，唾鸟鸟坠。
巫咸能以祝延人之疾、愈人之祸者，生於江南，含烈气也。
夫毒，阳气也，故其中人，若火灼人。
或为蝮所中，割肉置地焦沸，火气之验也。
四方极皆为维边，唯东南隅有温烈气。
温烈气发，常以春夏。
春夏阳起。东南隅，阳位也。
他物之气，入人鼻目，不能疾痛。
火烟入鼻鼻疾，入目目痛，火气有烈也。
物为靡屑者多，唯一火最烈，火气所燥也。
食甘旨之食，无伤於人。食蜜少多，则令人毒。
蜜为蜂液，蜂则阳物也。
人行无所触犯，体无故痛，痛处若杖之迹。
人腓，腓谓鬼殴之。
鬼者，太阳之妖也。
微者，疾谓之边，其治用蜜与丹。
蜜丹阳物，以类治之也。
夫治风用风，治热用热，治边用蜜丹。则知边者阳气所为，流毒所加也。
天地之间，毒气流行，人当其冲，则面肿疾，世人谓之火流所刺也。
人见鬼者，言其色赤，太阳妖气，自如其色也。
鬼为烈毒，犯人辄死，故杜伯射周宣立崩。
鬼所赍物，阳火之类，杜伯弓矢，其色皆亦。
南道名毒曰短狐。
杜伯之象，执弓而射，阳气因而激，激而射，故其中人象弓矢之形。
火困而气热，血毒盛，故食走马之肝杀人，气困为热也；盛夏暴行，暑暍而死，热极为毒也。
人疾行汗出，对炉汗出，向日亦汗出，疾温病者亦汗出。四者异事而皆汗出，困同热等，火日之变也。
天下万物，含太阳气而生者，皆有毒螫。
毒螫渥者，在虫则为蝮蛇蜂虿，在草则为巴豆治葛，在鱼则为鲑与多、叔，故人食鲑肝而死，为多、叔螫有毒。
鱼与鸟同类，故鸟蜚鱼亦蜚，鸟卵鱼亦卵，蝮蛇蜂虿皆卵，同性类也。
其在人也为小人，故小人之口，为祸天下。
小人皆怀毒气，阳地小人，毒尤酷烈，故南越之人，祝誓辄效。谚曰： 众口烁金。 
口者，火也。
五行二曰火，五事二曰言。
言与火直，故云烁金。
道口舌之烁，不言拔木焰火，必云烁金，金制於火，火口同类也。
药生非一地，太伯之吴。
铸多非一工，世称楚棠溪。
温气天下有，路畏入南海。
鸩鸟生於南，人饮鸩死。
辰为龙，巳为蛇，辰巳之位在东南。
龙有毒，蛇有螫，故蝮有利牙，龙有逆鳞。
木生火，火为毒，故苍龙之兽含火星。
冶葛巴豆，皆有毒螫，故冶在东南，巴在西南。
土地有燥湿，故毒物有多少。生出有处地，故毒有烈不烈。
蝮蛇与鱼比，故生於草泽。蜂虿与鸟同，故产於屋树。
江北地燥，故多蜂虿。江南地湿，故多蝮蛇。
生高燥比阳，阳物悬垂，故蜂虿以尾刺。
生下湿比阴，阴物柔伸，故蝮蛇以口齰。
毒或藏於首尾，故螫有毒；或藏于体肤，故食之辄懑；或附於脣吻，故舌鼓为祸。
毒螫之生，皆同一气，发动虽异，内为一类。
故人梦见火，占为口舌；梦见蝮蛇，亦口舌。
火为口舌之象，口舌见於蝮蛇，同类共本，所禀一气也。
故火为言，言为小人。小人为妖，由口舌。
口舌之徵，由人感天，故五事二曰言。
言之咎徵， 僭恆旸若 。
僭者奢丽，故蝮蛇多文。
文起於阳，故若致文。
旸若则言从，故时有诗妖。
妖气生美好，故美好之人多邪恶。
叔虎之母美，叔向之母知之，不使视寝。
叔向谏其，其母曰： 深山大泽，实生龙蛇。
彼美，吾惧其生龙蛇以祸汝。
汝弊族也，国多大宠，不仁之人间之，不亦难乎！
余何爱焉！ 
使往视寝，生叔虎，美有勇力，嬖於栾怀子。
及范宣子怀子，杀叔虎，祸及叔向。
夫深山大泽，龙蛇所生也，比之叔虎之母者，美色之人怀毒螫也。
生子叔虎，美有勇力，勇力所生，生於美色；祸难所发，由於勇力。
火有光耀，木有容貌。
龙蛇东方木，含火精，故美色貌丽。
胆附於肝，故生勇力。
火气猛，故多勇；木刚强，故多力也。
生妖怪者，常由好色，为祸难者，常发勇力；为毒害者，皆在好色。
