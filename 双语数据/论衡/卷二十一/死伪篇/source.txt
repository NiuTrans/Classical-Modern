传曰： 周宣王杀其臣杜伯而不辜，宣王将田於囿，杜伯起於道左，执彤弓而射宣王，宣王伏而死。
赵简公杀其臣庄子义而不辜，简公将入於桓门，庄子义起於道左，执彤杖而捶之，毙於车下。 
二者，死人为鬼之验；鬼之有知，能害人之效也。
无之，奈何？曰：人生万物之中，物死不能为鬼，人死何故独能为鬼？
如以人贵能为鬼，则死者皆当为鬼。杜伯、庄子义何独为鬼也？
如以被非辜者能为鬼，世间臣子被非辜者多矣，比干、子胥之辈不为鬼。
夫杜伯、庄子义无道忿恨，报杀其君。
罪莫大於弑君，则夫死为鬼之尊者当复诛之，非杜伯、庄子义所敢为也。
凡人相伤，憎其生，恶见其身，故杀而亡之。
见杀之家，诣吏讼其仇，仇人亦恶见之。
生死异路，人鬼殊处。
如杜伯、庄子义怨宣王、简公，不宜杀也，当复为鬼，与己合会。
人君之威，固严人臣，营卫卒使固多众，两臣杀二君，二君之死，亦当报之，非有知之深计，憎恶之所为也。
如两臣神，宜知二君死当报己；如不知也，则亦不神。
不神胡能害人？
世多似是而非，虚伪类真，故杜伯、庄子义之语，往往而存。
晋惠公改葬太子申生。
秋，其仆狐突适下国，遇太子。太子趋登仆车而告之曰： 夷吾无礼，余得请於帝矣，将以晋畀秦，秦将祀余。 
狐突对曰： 臣闻之，神不歆非类，民不祀非族，君祀无乃殄乎！
且民何罪，失刑乏祀，君其图之！ 
太子曰： 诺，吾将复请。
七日，新城西偏，将有巫者，而见我焉。 
许之，遂不见。
及期，狐突之新城西偏巫者之舍，复与申生相见。
申生告之曰： 帝许罚有罪矣，毙之於韩。 
其後四年，惠公与秦穆公战於韩地，为穆公所获，竟如其言。
非神而何？
曰：此亦杜伯、庄子义之类。
何以明之？
夫改葬，私怨也；上帝，公神也。
以私怨争於公神，何肯听之？
帝许以晋畀秦，狐突以为不可，申生从狐突之言，是则上帝许申生非也。
神为上帝，不若狐突，必非上帝，明矣。
且臣不敢求私於君者，君尊臣卑，不敢以非干也。
申生比於上帝，岂徒臣之与君哉！
恨惠公之改葬，干上帝之尊命，非所得为也。
骊姬谮杀其身，惠公改葬其尸。
改葬之恶，微於杀人；惠公之罪，轻於骊姬。
请罚惠公，不请杀骊姬，是则申生憎改葬，不怨见杀也。
秦始皇用李斯之议，燔烧诗书，後又坑儒。
博士之怨，不下申生；坑儒之恶，痛於改葬。
然则秦之死儒，不请於帝，见形为鬼，会告以始皇无道，李斯无状。
周武王有疾不豫，周公请命，设三坛同一墠，植璧秉圭，乃告於太王、王季、文王。
史乃策祝，辞曰： 予仁若考，多才多艺，能事鬼神。
乃元孙某，不若旦多才多艺，不能事鬼神。 
鬼神者，谓三王也。
即死人无知，不能为鬼神。
周公，圣人也，圣人之言审，则得幽冥之实；得幽冥之实，则三王为鬼神，明矣。
曰：实人能神乎？
不能神也？如神，宜知三王之心，不宜徒审其为鬼也。
周公请命，史策告祝，祝毕辞已，不知三王所以与不，乃卜三龟，三龟皆吉，然後乃喜。
能知三王有知为鬼，不能知三王许己与不，须卜三龟，乃知其实。
定其为鬼，须有所问，然後知之。死人有知无知，与其许人不许人，一实也。
能知三王之必许己，则其谓三王为鬼，可信也；如不能知，谓三王为鬼，犹世俗人也；与世俗同知，则死人之实未可定也。
且周公之请命，用何得之，以至诚得之乎？
以辞正得之也？
如以至诚，则其请之说，精诚致鬼，不顾辞之是非也。
董仲舒请雨之法，设土龙以感气。夫土龙非实，不能致雨，仲舒用之致精诚，不顾物之伪真也。
然则周公之请命，犹仲舒之请雨也；三王之非鬼，犹聚土之非龙也。
晋荀偃伐齐，不卒事，而还。
瘅疽生，疡於头，及著雍之地，病，目出，卒而视，不可唅。
范宣子浣而抚之，曰： 事吴敢不如事主。 
犹视。
宣子睹其不瞑，以为恨其子吴也。人情所恨，莫不恨子，故言吴以抚之，犹视者，不得所恨也。
栾怀子曰： 其为未卒事於齐故也乎？ 
乃复抚之，曰： 主苟死，所不嗣事於齐者，有如河。 
乃瞑受唅。
伐齐不卒，苟偃所恨也，怀子得之，故目瞑受含，宣子失之，目张口噤。
曰：荀偃之病卒，苦目出。目出则口噤，口噤则不可含。
新死气盛，本病苦目出，宣子抚之早，故目不瞑，口不阆。
少久气衰，怀子抚之，故目瞑口受唅。
此自荀偃之病，非死精神见恨於口目也。
凡人之死，皆有所恨。
志士则恨义事未立，学士则恨问多不及，农夫则恨耕未畜谷，商人则恨货财未殖，仕者则恨官位未极，勇者则恨材未优。
天下各有所欲乎，然而各有所恨，必目不瞑者为有所恨，夫天下之人，死皆不瞑也。
且死者精魂消索，不复闻人之言。
不能闻人之言，是谓死也。
离形更自为鬼，立於人傍，虽人之言，已与形绝，安能复入身中，瞑目阆口乎？
能入身中以尸示恨，则能不，与形相守。
案世人论死，谓其精神有若，能更以精魂立形见面，使尸若生人者，误矣。
楚成王废太子商臣，欲立王子职。
商臣闻之，以宫甲围王。
王请食熊蹯而死，弗听。
王缢而死。
谥之曰 灵 ，不瞑；曰 成 ，乃瞑。
夫为 灵 不瞑；为 成 乃瞑，成王有知之效也。
谥之曰 灵 ，心恨，故目不瞑；更谥曰 成 ，心喜乃瞑。
精神闻人之议，见人变易其谥，故喜目瞑。
本不病目，人不抚慰，目自翕张，非神而何？
曰：此复荀偃类也。
虽不病目，亦不空张。
成王於时缢死，气尚盛，新绝，目尚开，因谥曰 灵 。
少久气衰，目适欲瞑，连更曰 成 。
目之视瞑，与谥之为 灵 ，偶应也。
时人见其应 成 乃瞑，则谓成王之魂有所知。
则宜终不瞑也。
何则？
太子杀己，大恶也；加谥为 灵 ，小过也。
不为大恶怀忿，反为小过有恨，非有神之效，见示告人之验也。
夫恶谥非 灵 则 厉 也，纪於竹帛，为 灵 、 厉 者多矣，其尸未敛之时，未皆不暝也。
岂世之死君不恶，而独成王憎之哉？
何其为 灵 者众，不瞑者寡也？
郑伯有贪愎而多欲，子皙好在人上，二子不相得。
子皙攻伯有，伯有出奔，驷带率国人以伐之，伯有死。
其後九年，郑人相惊以伯有，曰： 伯有至矣。 则皆走，不知所往。
後岁，人或梦见伯有介而行，曰： 壬子，余将杀带也。
明年壬寅，余又将杀段也。 
及壬子之日，驷带卒，国人益惧。
後至壬寅日，公孙段又卒，国人愈惧。
子产为之立後以抚之，乃止矣。
其後子产适晋，赵景子问曰： 伯有犹能为鬼乎？ 
子产曰： 能。
人生始化曰魄，既生魄，阳曰魂。
用物精多，则魂魄强，是以有精爽至於神明。
匹夫匹妇强死，其魂魄犹能凭依人以为淫厉。况伯有，我先君穆公之胄，子良子孙，子耳之子，弊邑之卿，从政三世矣。
郑虽无腆，抑谚曰： 蕞尔小国，而三世执其政柄，其用物弘矣，取精多矣。
其族又大，所凭厚矣。
而强死，能为鬼，不亦宜乎！ 
伯有杀驷带、公孙段不失日期，神审之验也。
子产立其後而止，知鬼神之操也。
知其操，则知其实矣。
实有不空，故对问不疑。
子产，智人也，知物审矣。
如死者无知，何以能杀带与段？
如不能为鬼，子产何以不疑？
曰：与伯有为怨者，子皙也。
子皙攻之，伯有奔，驷带乃率国人遂伐伯有。
公孙段随驷带，不造本，其恶微小。
杀驷带不报子皙，公孙段恶微，与带俱死。是则伯有之魂无知，为鬼报仇，轻重失宜也。
且子产言曰： 强死者能为鬼。 
何谓强死？
谓伯有命未当死而人杀之邪？
将谓伯有无罪而人冤之也？
如谓命未当死而人杀之，未当死而死者多。
如谓无罪人冤之，被冤者亦非一。
伯有强死能为鬼，比干、子胥不为鬼。
春秋之时，弑君三十六。
君为所弑，可谓强死矣。
典长一国，用物之精可谓多矣。
继体有土，非直三世也。
贵为人君，非与卿位同也。
始封之祖，必有穆公、子良之类也。
以至尊之国君，受乱臣之弑祸，其魂魄为鬼，必明於伯有，报仇杀仇，祸繁於带、段。
三十六君无为鬼者，三十六臣无见报者。
如以伯有无道，其神有知，世间无道莫如桀、纣，桀、纣诛死，魄不能为鬼。
然则子产之说，因成事者也。
见伯有强死，则谓强死之人能为鬼。
如有不强死为鬼者，则将云不强死之人能为鬼。
子皙在郑，与伯有何异？
死与伯有何殊？
俱以无道为国所杀。伯有能为鬼，子皙不能。强死之说，通於伯有，塞於子皙。
然则伯有之说，杜伯之语也。杜伯未可然，伯有亦未可是也。
秦桓公伐晋，次於辅氏。
晋侯治兵於稷，以略翟土，立黎侯而还。
及魏颗败秦师於辅氏，获杜回。
杜回，秦之力人也。
初，魏武子有嬖妾无子。
武子疾，命颗曰： 必嫁是妾。 
病困，则更曰： 必以是为殉。 
及武子卒，颗不殉妾。
人或难之，颗曰： 疾病则乱，吾从其治也。 
及辅氏之役，魏颗见老人结草以亢杜回，杜回踬而颠，故获之；夜梦见老父曰： 余是所嫁妇人之父也。
尔用先人之治命，是以报汝。 
夫嬖妾之父知魏颗之德，故见体为鬼，结草助战，神晓有知之效验也。
曰：夫妇人之父能知魏颗之德，为鬼见形以助其战，必能报其生时所善，杀其生时所恶矣。
凡人交游必有厚薄，厚薄当报，犹妇人之当谢也。
今不能报其生时所厚，独能报其死後所善，非有知之验，能为鬼之效也。
张良行泗水上，老父授书。光武困厄河北，老人教诲。命贵时吉，当遇福喜之应验也。
魏颗当获杜回，战当有功，故老人妖象结草於路者也。
王季葬於滑山之尾，栾水击其墓，见棺之前和。
文王曰： 嘻！
先君必欲一见群臣百姓也夫！
故使栾水见之於是也。 
于是也而为之张朝，而百姓皆见之三日而後更葬。
文王，圣人也，知道事之实。
见王季棺见，知其精神欲见百姓，故出而见之。
曰：古今帝王死，葬诸地中，有以千万数，无欲复出见百姓者，王季何为独然？
河、泗之滨，立非一，水湍崩壤，棺椁露见，不可胜数，皆欲复见百姓者乎？
栾水击滑山之尾，犹河、泗之流湍滨圻也。
文王见棺和露，恻然悲恨，当先君欲复出乎，慈孝者之心，幸冀之意，贤圣恻怛，不暇思论。推生况死，故复改葬。
世欲信贤圣之言，则谓王季欲见姓者也。
齐景公将伐宋，师过太山，公梦二丈人立而怒甚盛。
公告晏子，晏子曰： 是宋之先，汤与伊尹也。 
公疑以为泰山神。晏子曰： 公疑之，则婴请言汤、伊尹之状。
汤晰，以长颐以髯，锐上而丰下，身而扬声。 公曰： 然，是已。 
 伊尹黑而短，蓬而髯，丰上而锐下，偻身而下声。 
公曰： 然，是已。
今奈何？ 
晏子曰： 夫汤、太甲、武丁、祖己，天下之盛君也，不宜无後。
今唯宋耳，而公伐之，故汤、伊尹怒。
请散师和於宋。 
公不用，终伐宋，军果败。
夫汤、伊尹有知，恶景公之伐宋，故见梦盛怒以禁止之。
景公不止，军果不吉。
曰：夫景公亦曾梦见彗星，其时彗星不出，然而梦见之者，见彗星其实非。
梦见汤、伊尹，实亦非也。
或时景公军败不吉之象也。
晏子信梦，明言汤、伊尹之形，景公顺晏子之言，然而是之。
秦并天下，绝伊尹之後，遂至於今，汤、伊尹不祀，何以不怒乎？
郑子产聘於晋。
晋侯有疾，韩宣子逆客，私焉，曰： 寡君寝疾，於今三月矣，并走群望，有加而无瘳。
今梦黄熊入於寝门，其何厉鬼也？ 
对曰： 以君之明，子为大政，其何厉之有！
昔尧殛鲧於羽山，其神为黄熊，以入於羽渊，实为夏郊，三代祀之。
晋为盟主，其或者未之祀乎！ 
韩子祀夏郊，晋侯有间。
黄熊，鲧之精神，晋侯不祀，故入寝门。
晋知而祀之，故疾有间。
非死人有知之验乎？
夫鲧殛於羽山，人知也。
神为黄熊，入於羽渊，人何以得知之？
使若鲁公牛哀病化为虎，在，故可实也。
今鲧远殛於羽山，人不与之处，何能知之？
且文曰： 其神为熊。 
是死也。
死而魂神为黄熊，非人所得知也。
人死世谓鬼，鬼象生人之形，见之与人无异，然犹非死人之神，况熊非人之形，不与人相似乎？
审鲧死，其神为黄熊。 则熊之死，其神亦或时为人，人梦见之，何以知非死禽兽之神也？
信黄熊谓之鲧神，又信所见之鬼以为死人精也，此人物之精未可定，黄熊为鲧之神未可审也。
且梦，象也，吉凶且至，神明示象，熊罴之占，自有所为。
使鲧死，其神审为黄熊，梦见黄熊，必鲧之神乎？
诸侯祭山川，设晋侯梦见山川，复以祀山川，山川自见乎？
人病，多或梦见先祖死人来立其侧，可复谓先祖死人求食，故来见形乎？
人梦所见，更为他占，未必以所见为实也。
何以验之？
梦见生人，明日所梦见之人，不与己相见。
夫所梦见之人不与己相见，则知鲧之黄熊不入寝门；不入，则鲧不求食；不求食，则晋侯之疾非废夏郊之祸；非废夏郊之祸，则晋侯有间，非祀夏郊之福也。
无福之实，则无有知之验矣。
亦犹淮南王刘安坐谋反而死，世传以为仙而升天。
本传之虚，子产闻之，亦不能实。
偶晋侯之疾适当自衰，子产遭言黄熊之占，则信黄熊鲧之神矣。
高皇帝以赵王如意为似我而欲立之，吕后恚恨，后鸩杀赵王。
其後，吕后出，见苍犬，噬其左腋，怪而卜之，赵王如意为祟，遂病腋伤，不愈而死。
盖以如意精神为苍犬，见变以报其仇也。
愤曰：勇士忿怒，交刃而战，负者被创，仆地而死。
目见彼之中己，死後其神尚不能报，吕后鸩如意时，身不自往，使人饮之，不知其为鸩毒，愤不知杀己者为谁，安能为祟以报吕后？
使死人有知，恨者莫过高祖。
高祖爱如意而吕后杀之，高祖魂怒，宜如雷霆，吕后之死，宜不旋日。
岂高祖之精，不若如意之神，将死後憎如意，善吕后之杀也？
丞相武安侯田与故大将军灌夫怀酒之恨，事至上闻。
灌夫系狱，窦婴救之，势不能免灌夫坐法，窦婴亦死。
其後，田蚡病甚，号曰 诺诺 ，使人视之，见灌夫、窦婴惧坐其侧，蚡病不衰，遂至死。
曰：相杀不一人也，杀者後病，不见所杀，田蚡见所杀。
田蚡独然者，心负愤恨，病乱妄见也。
或时见他鬼，而占鬼之人，闻其往时与夫、婴争，欲见神审之名，见其狂 诺诺 ，则言夫、婴坐其侧矣。
淮阳都尉尹齐，为吏酷虐，及死，怨家欲烧其尸，亡去归葬。
夫有知，故人且烧之也；神，故能亡去。
曰：尹齐亡，神也，有所应。
秦时三山亡，周末九鼎沦，必以亡者为神，三山、九鼎有知也？
或时吏知怨家之谋，窃举持亡，惧怨家怨己，云自去。
凡人能亡，足能步行也。
今死，血脉断绝，足不能复动，何用亡去？
吴烹伍子胥，汉菹彭越。
烧、菹，一僇也；胥、越，一勇也。
子胥、彭越不能避烹亡菹，独谓尹齐能归葬，失实之言，不验之语也。
亡新改葬元帝傅后，发其棺，取玉柙印玺，送定陶，以民礼葬之。
发棺时，臭憧於天，洛阳丞临棺，闻臭而死。
又改葬定陶共王丁後，火从藏中出，烧杀吏士数百人。
夫改葬礼卑，又损夺珍物，二恨怨，故为臭、出火，以中伤人。
曰：臭闻於天，多藏食物，腐朽猥发，人不能堪毒愤，而未为怪也。
火出於藏中者，怪也，非丁后之神也。
何以验之？
改葬之恨，孰与掘墓盗财物也？
岁凶之时，掘丘墓取衣物者以千万物数，死人有知，人夺其衣物，倮其尸骸，时不能禁，後亦不能报。
此尚微贱，未足以言。
秦始皇葬於骊山，二世末，天下盗贼掘其墓，不能出臭、为火，以杀一人。
贵为天子不能为神，丁、傅妇人，安能为怪？
变神非一，发起殊处，见火闻臭，则谓丁、傅之神，误矣。
