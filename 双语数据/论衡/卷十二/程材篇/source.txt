论者多谓儒生不及彼文吏，见文吏利便，而儒生陆落，则诋訾儒生以为浅短，称誉文吏谓之深长。
是不知儒生，亦不知文吏也。
儒生、文吏皆有材智，非文吏材高而儒生智下也，文吏更事，儒生不习也。
谓文吏更事，儒生不习，可也；谓文吏深长，儒生浅短，知妄矣。
世俗共短儒生，儒生之徒，亦自相少。
何则？
并好仕学宦，用吏为绳表也。
儒生有阙，俗共短之；文吏有过，俗不敢訾。
归非於儒生，付是於文吏也。
夫儒生材非下於文吏，又非所习之业非所当为也，然世俗共短之者，见将不好用也。
将之不好用之者，事多己不能理，须文吏以领之也。
夫论善谋材，施用累能，期於有益。
文吏理烦，身役於职，职判功立，将尊其能。
儒生栗栗，不能当剧；将有烦疑，不能效力，力无益於时，则官不及其身也。
将以官课材，材以官为验，是故世俗常高文吏，贱下儒生。
儒生之下，文吏之高，本由不能之将。
世俗之论，缘将好恶。
今世之将，材高知深，通达众凡，举纲持领，事无不定。其置文吏也，备数满员，足以辅己志。
志在修德，务在立化，则夫文吏瓦石，儒生珠玉也。
夫文吏能破坚理烦，不能守身，身，则亦不能辅将。
儒生不习於职，长於匡救，将相倾侧，谏难不惧。
案世间能建蹇蹇之节，成三谏之议，令将检身自敕，不敢邪曲者，率多儒生。
阿意苟取容幸，将欲放失，低嘿不言者，率多文吏。
文吏以事胜，以忠负；儒生以节优，以职劣。
二者长短，各有所宜。世之将相，各有所取。
取儒生者，必轨德立化者也；取文吏者，必优事理乱者也。
材不自能则须助，须助则待劲。
官之立佐，为力不足也；吏之取能，为材不及也。
日之照幽，不须灯烛；贲、育当敌，不待辅佐。
使将相知力，若日之照幽，贲、育之难敌，则文吏之能无所用也。
病作而医用，祸起而巫使。
如自能案方和药，入室求祟，则医不售而巫不进矣。
桥梁之设也，足不能越沟也；车马之用也，走不能追远也。
足能越沟，走能追远，则桥梁不设、车马不用矣。
天地事物，人所重敬，皆力劣知极，须仰以给足者也。
今世之将相，不责己之不能，而贱儒生之不习；不原文吏之所得得用，而尊其材，谓之善吏。
非文吏，忧不除；非文吏，患不救。
是以选举取常故，案吏取无害。
儒生无阀阅，所能不能任剧，故陋於选举，佚於朝庭。
聪慧捷疾者，随时变化，学知吏事，则踵文吏之後，未得良善之名。
守古循志，案礼修义，辄为将相所不任，文吏所毗戏。
不见任则执欲息退，见毗戏则意不得。临职不劝，察事不精，遂为不能，斥落不习。
有俗材而无雅度者，学知吏事，乱於文吏，观将所知，适时所急，转志易务，昼夜学问，无所羞耻，期於成能名文而已。
其高志妙操之人，耻降意损崇，以称媚取进，深疾才能之儒，入文吏之科，坚守高志，不肯下学。
亦时或精暗不及，意疏不密，临事不识；对向谬误；拜起不便，进退失度；秦记言事，蒙士解过，援引古义；割切将欲，直言一指，触讳犯忌；封蒙约缚，简绳检署，事不如法，文辞卓诡，辟刺离实，曲不应义。
故世俗轻之，文吏薄之，将相贱之。
是以世俗学问者，不肯竟经明学，深知古今，急欲成一家章句，义理略具，同学史书，读律讽令，治作奏，习对向，滑习跪拜，家成室就，召署辄能。
徇今不顾古，趋仇不存志，竞进不案礼，废经不念学。
是以古经废而不修，旧学暗而不明，儒者寂於空室，文吏哗於朝堂。材能之士，随世驱驰；节操之人，守隘屏窜。
驱驰日以巧，屏窜日以拙。
非材顿知不及也，希见阙为，不狎习也。
盖足未尝行，尧、禹问曲折；目未尝见，孔、墨问形象。
齐部世刺绣，恆女无不能；襄邑俗织锦，钝妇无不巧。
见之，日为之，手狎也。
使材士未尝见，巧女未尝为，异事诡手，暂为卒睹，显露易为者，犹愦愦焉。
方今论事，不谓希更，而曰材不敏；不曰未尝为，而曰知不达。失其实也。
儒生材无不能敏，业无不能达，志不为。
今俗见不习，谓之不能，睹不为，谓之不达。
科用累能，故文吏在前，儒生在後。是从朝庭谓之也。
如从儒堂订之，则儒生在上，文吏在下矣。
从农论田，田夫胜；从商讲贾，贾人贤；今从朝庭谓之文吏。
朝庭之人也，幼为干吏，以朝庭为田亩，以刀笔为耒耜，以文书为农业，犹家人子弟，生长宅中，其知曲折，愈於宾客也。
宾客暂至，虽孔、墨之材，不能分别。
儒生犹宾客，文吏犹子弟也。
以子弟论之，则文吏晓於儒生，儒生暗於文吏。
今世之将相，知子弟以文吏为慧，不能知文吏以狎为能；知宾客以暂为固，不知儒生以希为拙：惑蔽暗昧，不知类也。
一县佐史之材，任郡掾史。一郡修行之能，堪州从事。
然而郡不召佐史，州不取修行者，巧习无害，文少德高也。
五曹自有条品，簿书自有故事，勤力玩弄，成为巧吏，安足多矣？
贤明之将，程吏取才，不求习论高，存志不顾文也。
称良吏曰忠，忠之所以为效，非簿书也。
夫事可学而知，礼可习而善，忠节公行不可立也。
文吏、儒生皆有所志，然而儒生务忠良，文吏趋理事。
苟有忠良之业，疏拙於事，无损於高。
论者以儒生不晓簿书，置之於下第。
法令比例，吏断决也。
文吏治事，必问法家。
县官事务，莫大法令。
必以吏职程高，是则法令之家宜最为上。
或曰： 固然，法令，汉家之经，吏议决焉。
事定於法，诚为明矣。 
曰：夫《五经》亦汉家之所立，儒生善政，大义皆出其中。
董仲舒表《春秋》之义，稽合於律，无乖异者。
然则《春秋》，汉之经，孔子制作，垂遗於汉。
论者徒尊法家，不高《春秋》，是暗蔽也。
《春秋》、《五经》义相关穿，既是《春秋》，不大《五经》，是不通也。
《五经》以道为务，事不如道，道行事立，无道不成。
然则儒生所学者，道也；文吏所学者，事也。
假使材同，当以道学。如比於文吏，洗泥者以水，燔腥生者用火。水火，道也，用之者，事也，事末於道。
儒生治本，文吏理末，道本与事末比，定尊卑之高下，可得程矣。
尧以俊德，致黎民雍。
孔子曰： 孝悌之至，通於神明。 
张释之曰： 秦任刀笔小吏，陵迟至於二世，天下土崩。 
张汤、赵禹，汉之惠吏，太吏公《序累》置於酷部而致土崩，孰与通於神明令人填膺也？
将相知经学至道，而不尊经学之生，彼见经学之生，能不及治事之吏也。
牛刀可以割鸡，鸡刀难以屠牛。
刺绣之师能缝帷裳。
纳缕之工不能织锦；儒生能为文吏之事，文吏不能立儒生之学。文吏之能，诚劣不及，儒生之不习，实优而不为。
禹决江河，不秉锸；周公筑雒，不把筑杖。
夫笔墨簿书，锸筑杖之类也，而欲合志大道者躬亲为之，是使将军战而大匠斫也。
说一经之生，治一曹之事，旬月能之。典一曹之吏，学一经之业，一岁不能立也。
何则？
吏事易知，而经学难见也。
儒生擿经，穷竟圣意；文吏摇笔，考迹民事。
夫能知大圣之意，晓细民之情，孰者为难？
以立难之材，含怀章句十万以上，行有余力。
博学览古今，计胸中之颖，出溢十万。
文吏所知，不过辨解簿书。
富累千金，孰与赀直百十也？
京禀知丘，孰与委聚如坻也？
世名材为名器，器大者盈物多。
然则儒生所怀，可谓多矣。
蓬生麻间，不扶自直；白纱入缁，不染自黑。
此言所习善恶，变易质性也。儒生之性，非能皆善也，被服圣教，日夜讽咏，得圣人之操矣。
文吏幼则笔墨，手习而行，无篇章之诵，不闻仁义之语。
长大成吏，舞文巧法，徇私为己，勉赴权利；考事则受赂，临民则采渔，处右则弄权，幸上则卖将；一旦在位，鲜冠利剑。
一岁典职，田宅并兼。
性非皆恶，所习为者，违圣教也。
故习善儒路，归化慕义，志操则励变从高明。
明将见文，显用儒生：东海相宗叔犀，犀广召幽隐，春秋会飨，设置三科，以第补吏。一府员吏，儒生什九。
陈留太守陈子瑀，开广儒路，列曹掾史，皆能教授。簿书之吏，什置一二。
两将知道事之理，晓多少之量，故世称褒其名，书记纪累其行也。
