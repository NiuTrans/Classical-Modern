论人之性，定有善有恶。
其善者，固自善矣；其恶者，故可教告率勉，使之为善。
凡人君父审观臣子之性，善则养育劝率，无令近恶；近恶则辅保禁防，令渐於善，善渐於恶，恶化於善，成为性行。
召公戒成曰： 今王初服厥命，於戏！
若生子罔不在厥初生。 
生子谓十五子，初生意於善，终以善；初生意於恶，终以恶。
《诗》曰： 彼姝者子，何以与之？ 
传言：譬犹练丝，染之蓝则青，染之丹则赤。
十五之子其犹丝也，其有所渐化为善恶，犹蓝丹之染练丝，使之为青赤也。
青赤一成，真色无异。
是故扬子哭岐道，墨子哭练丝也。盖伤离本，不可复变也。
人之性，善可变为恶，恶可变为善，犹此类也。
逢生麻间，不扶自直；白纱入缁，不练自黑。
彼蓬之性不直，纱之质不黑，麻扶缁染，使之直黑。
夫人之性犹蓬纱也，在所渐染而善恶变矣。
王良、造父称为善御，能使不良为良也。
如徒能御良，其不良者不能驯服，此则驵工庸师服驯技能，何奇而世称之？
故曰：王良登车，马不罢驽；尧、舜为政，民无狂愚。
传曰： 尧、舜之民可比屋而封，桀、纣之民可比屋而诛。 
斯民也，三代所以直道而行也。
圣主之民如彼，恶主之民如此，竟在化不在性也。
闻伯夷之风者，贪夫廉而懦夫有立志；闻柳下惠之风者，薄夫敦而鄙夫宽。
徒闻风名，犹或变节，况亲接形面相敦告乎？
孔门弟子七十之徒，皆任卿相之用，被服圣教，文才雕琢，知能十倍，教训之功而渐渍之力也。
未入孔子之门时，闾巷常庸无奇，其尤甚不率者，唯子路也。
世称子路无恆之庸人，未入孔门时，戴鸡佩豚，勇猛无礼，闻诵读之声，摇鸡奋豚，扬脣吻之音，聒贤圣之耳，恶至甚矣。
孔子引而教之，渐渍磨历，阖导牖进，猛气消损，骄节屈折，卒能政事，序在四科。
斯盖变性使恶为善之明效也。
夫肥沃墝埆，土地之本性也。
肥而沃者性美，树稼丰茂。
墝而埆者性恶，深耕细锄，厚加粪壤，勉致人功，以助地力，其树稼与彼肥沃者相似类也。
地之高下，亦如此焉。
以锸凿地，以埤增下，则其下与高者齐；如复增锸，则夫下者不徒齐者也，反更为高，而其高者反为下。
使人之性有善有恶，彼地有高有下，勉致其教令之善，则将善者同之矣。
善以化渥，酿其教令，变更为善。善则且更宜反过於往善，犹下地增加锸更崇於高地也。
赐不受命而货殖焉，赐本不受天之富命，所加货财积聚，为世富人者，得货殖之术也。
夫得其术，虽不受命，犹自益饶富。
性恶之人，益不禀天善性，得圣人之教，志行变化。
世称利剑有千金之价。
棠溪、鱼肠之属，龙泉、太阿之辈，其本铤，山中之恆铁也。冶工锻炼，成为銛利，岂利剑之锻与炼，乃异质哉？
工良师巧，炼一数至也。
试取东下直一金之剑，更熟锻炼，足其火，齐其銛，犹千金之剑也。
夫铁石天然，尚为锻炼者变易故质，况人含五常之性，贤圣未之熟锻炼耳，奚患性之不善哉？
古贵良医者，能知笃剧之病所从生起，而以针药治而已之。
如徒知病之名而坐观之，何以为奇？
夫人有不善，则乃性命之疾也，无其教治，而欲令变更，岂不难哉！
天道有真伪。真者固自与天相应，伪者人加知巧，亦与真者无以异也。
何以验之？
《禹贡》曰 璆琳琅玕 ，此则土地所生真玉珠也。
然而道人消烁五石，作五色之玉，比之真玉，光不殊别，兼鱼蚌之珠，与《禹贡》璆琳皆真玉珠也。
然而随侯以药作珠，精耀如真，道士之教至，知巧之意加也。
阳遂取火於天，五月丙午日中之时，消炼五石，铸以为器，磨历生光，仰以向日，则火来至。此真取火之道也。
今妄取刀剑月，摩拭朗白，仰以向日，亦得火焉。
夫月非阳遂也，所以耐取火者，摩拭之所致也。
今夫性恶之人，使与性善者同类乎？
可率勉之令其为善；使之异类乎，亦可令与道人之所铸玉、随侯之所作珠、人之所摩刀剑月焉，教导以学，渐渍以德，亦将日有仁义之操。
黄帝与炎帝争为天子，教熊罴貔虎以战於阪泉之野，三战得志，炎帝败绩。
尧以天下让舜，鲧为诸侯，欲得三公，而尧不听，怒其猛兽，欲以为乱，比兽之角可以为城，举尾以为旌，奋心盛气，阻战为强。
夫禽兽与人殊形，犹可命战，况人同类乎？
推此以论， 百兽率舞 ， 潭鱼出听 ， 六马仰秣 ，不复疑矣。
异类以殊为同，同类以钧为异，所由不在於物，在於人也。
凡含血气者，教之所以异化也。
三苗之民，或贤或不肖，尧、舜齐之，恩教加也。
楚、越之人，处庄、岳之间，经历岁月，变为舒缓，风俗移也。
故曰： 齐舒缓，秦慢易，楚促急，燕戆投 。
以庄、岳言之，四国之民，更相出入，久居单处，性必变易。
夫性恶者，心比木石。木石犹为人用，况非木石！
在君子之迹，庶几可见。
有痴狂之疾，歌啼於路，不晓东西，不睹燥湿，不觉疾病，不知饥饱，性已毁伤，不可如何。前无所观，却无所畏也。
是故王法不废学校之官，不除狱理之吏，欲令凡众见礼仪之教。
学校勉其前，法禁防其後，使丹硃之志亦将可勉。
何以验之？
三军之士，非能制也，勇将率勉，视死如归。
且阖庐尝试其士於五湖之侧，皆加刃於肩，血流至地。
句践亦试其士於寝宫之庭，赴火死者，不可胜数。
夫刃火，非人性之所贪也，二主激率，念不顾生。
是故军之法轻刺血。孟贲勇也，闻军令惧。
是故叔孙通制定礼仪，拔剑争功之臣，奉礼拜伏，初骄倨而後逊顺，教威德，变易性也。
不患性恶，患其不服圣教，自遇而以生祸也。
豆麦之种，与稻梁殊，然食能去饥。
小人君子，禀性异类乎？
譬诸五谷皆为用，实不异而效殊者，禀气有厚泊，故性有善恶也。
残则受仁之气泊，而怒则禀勇渥也。
仁泊则戾而少愈，勇渥则猛而无义，而又和气不足，喜怒失时，计虑轻愚。
妄行之人，罪故为恶。人受五常，含五脏，皆具於身。禀之泊少，故其操行不及善人，犹酒或厚或泊也。非厚与泊殊其酿也，曲孽多少使之然也。
是故酒之泊厚，同一曲孽；人之善恶，共一元气，气有少多，故性有贤愚。
西门豹急，佩韦以自缓；董安於缓，带弦以自促。
急之与缓，俱失中和，然而韦弦附身，成为完具之人。
能纳韦弦之教，补接不足，则豹、安於之名可得参也。
贫劣宅屋不具墙壁宇达，人指訾之。
如财货富愈，起屋筑墙，以自蔽鄣，为之具宅，人弗复非。
魏之行田百亩，鄴独二百，西门豹灌以漳水，成为膏腴，则亩收一锺。
夫人之质犹鄴田，道教犹漳水也。患不能化，不患人性之难率也。
雒阳城中之道无水，水工激上洛中之水，日夜驰流，水工之功也。
由此言之，迫近君子，而仁义之道数加於身，孟母之徙宅，盖得其验。
人间之水污浊，在野外者清洁，俱为一水，源从天涯，或浊或清，所在之势使之然也。
南越王赵他，本汉贤人也，化南夷之俗，背畔王制，椎髻箕坐，好之若性。
陆贾说以汉德，惧以圣威，蹶然起坐，心觉改悔，奉制称蕃，其於椎髻箕坐也，恶之若性。
前则若彼，後则若此。
由此言之，亦在於教，不独在性也。
