儒者称五帝、三王致天下太平，汉兴已来，未有太平。
彼谓五帝、三王致太平，汉未有太平者，见五帝、三王圣人也，圣人之德能致太平；谓汉不太平者，汉无圣帝也，贤者之化，不能太平。
又见孔子言 凤鸟不至，河不出图，吾已矣夫 ！
方今无凤鸟、河图，瑞颇未至悉具，故谓未太平。
此言妄也。
夫太平以治定为效，百姓以安乐为符。
孔子曰： 修己以安百姓，尧、舜其犹病诸！ 
百姓安者，太平之验也。
夫治人以人为主，百姓安而阴阳和，阴阳和则万物育，万物育则奇瑞出。
视今天下，安乎？
危乎？
安则平矣，瑞虽未具，无害於平。
故夫王道定事以验，立实以效，效验不彰，实诚不见。
时或实然，证验不具。是故王道立事以实，不必具验。圣主治世，期於平安，不须符瑞。
且夫太平之瑞，犹圣之相也。
圣王骨法未必同，太平之瑞何为当等？
彼闻尧、舜之时，凤皇、景星皆见，河图、洛书皆出，以为後王治天下，当复若等之物，乃为太平。
用心若此，犹谓尧当复比齿，舜当复八眉也。
夫帝王圣相，前後不同，则得瑞古今不等。
而今王无凤鸟、河图，未太平，妄矣。
孔子言凤皇、《河图》者，假前瑞以为语也，未必谓世当复有凤皇与河图也。
夫帝王之瑞，众多非一，或以凤鸟、麒麟，或以河图、洛书，或以甘露、醴泉，或以阴阳和调，或以百姓乂安。
今瑞未必同於古，古应未必合於今，遭以所得，未必相袭。
何以明之？
以帝王兴起，命不同也。
周则乌、鱼，汉斩大蛇。
推论唐、虞，犹周、汉也。初兴始起，事效物气，无相袭者。
太平瑞应，何故当钧？以已至之瑞，效方来之应，犹守株待兔之蹊，藏身破置之路也。
天下太平，瑞应各异，犹家人富殖，物不同也。
或积米谷，或藏布帛，或畜牛马，或长田宅。
夫乐米谷不爱布帛，欢牛马不美田宅，则谓米谷愈布帛，牛马胜田宅矣。
今百姓安矣，符瑞至矣，终谓古瑞河图、凤皇不至，谓之未安，是犹食稻之人入饭稷之乡，不见稻米，谓稷为非谷也。
实者，天下已太平矣，未有圣人，何以致之，未见凤皇，何以效实？
问世儒不知圣，何以知今无圣人也？
世人见凤皇，何以知之？
既无以知之，何以知今无凤皇也？
委不能知有圣与无，又不能别凤皇是凤与非，则必不能定今太平与未平也。
孔子曰： 如有王者，必世然後仁。 三十年而天下平。
汉兴，至文帝时二十余年，贾谊创议以为天下洽和，当改正朔、服色、制度，定官名，兴礼乐。
文帝初即位，谦让未遑。
夫如贾生之议，文帝时已太平矣。
汉兴二十余年，应孔子之言 必世然後仁 也。
汉一之年数已满，太平立矣，贾生知之。
况至今且三百年，谓未太平，误也。
且孔子所谓一世，三十年也；汉家三百岁，十帝耀德，未平，如何？
夫文帝之时，固已平矣，历世平矣。
至平帝时，前汉已灭，光武中兴，复致太平。
问曰： 文帝有瑞，可名太平，光武无瑞，谓之太平，如何？ 
曰：夫帝王瑞应，前後不同。虽无物瑞，百姓宁集，风气调和，是亦瑞也。
何以明之？
帝王治平，升封太山，告安也。
秦始皇升封太山，遭雷雨之变，治未平，气未和。
光武皇帝升封，天晏然无云，太平之应也，治平气应。
光武之时，气和人安，物瑞等至，人气已验，论者犹疑。
孝宣皇帝元康二年，凤皇集於太山，後又集於新平。
四年，神雀集於长乐宫，或集於上林，九真献麟。
神雀二年，凤皇、甘露降集京师。
四年，凤皇下杜陵及上林。
五凤三年，帝祭南郊，神光并见，或兴谷，烛耀斋宫，十有余。
明年，祭後土，灵光复至，至如南郊之时；甘露、神雀降集延寿万岁宫。
其年三月，鸾凤集长乐宫东门中树上。
甘露元年，黄龙至，见於新丰，醴泉滂流。
彼凤皇虽五六至，或时一鸟而数来，或时异鸟而各至。麒麟、神雀、黄龙、鸾鸟、甘露、醴泉，祭後土、天地之时，神光灵耀，可谓繁盛累积矣。
孝明时虽无凤皇，亦致麟、甘露、醴泉、神雀、白雉、紫芝、嘉禾，金出鼎见，离木复合。
五帝、三王，经传所载瑞应，莫盛孝明。
如以瑞应效太平，宣、明之年倍五帝、三王也。
夫如是，孝宣、孝明可谓太平矣。
能致太平者，圣人也，世儒何以谓世未有圣人？
天之禀气，岂为前世者渥，後世者泊哉！
周有三圣，文王、武王、周公并时猥出。
汉亦一代也，何以当少於周？
周之圣王，何以当多於汉？
汉之高祖、光武，周之文、武也。
文帝、武帝、宣帝、孝明、今上，过周之成、康、宣王。
非以身生汉世，可褒增颂叹，以求媚称也；核事理之情，定说者之实也。
俗好褒远称古，讲瑞上世为美，论治则古王为贤，睹奇於今，终不信然。
使尧、舜更生，恐无圣名。
猎者获禽，观者乐猎，不见渔者，心不顾也。
是故观於齐不虞鲁，游於楚不欢宋。
唐、虞、夏、殷同载在二尺四寸，儒者读，朝夕讲习，不见汉书，谓汉劣不若，亦观猎不见渔，游齐、楚不愿宋、鲁也。
使汉有弘文之人，经传汉事，则《尚书》、《春秋》也，儒者宗之，学者习之，将袭旧六为七，今上、上王至高祖皆为圣帝矣。
观杜抚、班固等所上《汉颂》，颂功德符瑞，汪濊深广，滂沛无量，逾唐、虞，入皇域。三代隘辟，厥深洿沮也。 殷监不远，在夏后之世。 
且舍唐、虞、夏、殷，近与周家断量功德，实商优劣，周不如汉。
何以验之？
周之受命者文、武也，汉则高祖、光武也。
文、武受命之降怪，不及高祖、光武初起之佑；孝宣、明之瑞，美於周之成、康、宣王。
孝宣、孝明符瑞，唐、虞以来，可谓盛矣。
今上即命，奉成持满，四海混一，天下定宁。
物瑞已极，人应隆。
唐世黎民雍熙，今亦天下修仁，岁遭运气，谷颇不登，迥路无绝道之忧，深幽无屯聚之奸。
周家越常献白雉，方今匈奴、善鄯、哀牢贡献牛马。
周时仅治五千里内，汉氏廓土收荒服之外。
牛马珍於白雉，近属不若远物。
古之戎狄，今为中国；古之裸人，今被朝服；古之露首，今冠章甫；古之跣跗，今履舄。
以盘石为沃田，以桀暴为良民，夷坎坷为平均，化不宾为齐民，非太平而何？
夫实德化则周不能过汉，论符瑞则汉盛於周，度土境则周狭於汉，汉何以不如周？
独谓周多圣人，治致太平？
儒者称圣泰隆，使圣卓而无迹；称治亦泰盛，使太平绝而无续也。
