韩子之术，明法尚功。
贤无益於国不加赏；不肖无害於治不施罚。
责功重赏，任刑用诛。
故其论儒也，谓之不耕而食，比之於一蠹；论有益与无益也，比之於鹿马。
马之似鹿者千金，天下有千金之马，无千金之鹿，鹿无益，马有用也。
儒者犹鹿，有用之吏犹马也。
夫韩子知以鹿马喻，不知以冠履譬。
使韩子不冠，徒履而朝，吾将听其言也。
加冠於首而立於朝，受无益之服，增无益之，言与服相违，行与术相反，吾是以非其言而不用其法也。
烦劳人体，无益於人身，莫过跪拜。
使韩子逢人不拜，见君父不谒，未必有贼於身体也。
然须拜谒以尊亲者，礼义至重，不可失也。
故礼义在身，身未必肥；而礼义去身，身未必瘠而化衰。
以谓有益，礼义不如饮食。
使韩子赐食君父之前，不拜而用，肯为之乎？
夫拜谒，礼义之效，非益身之实也，然而韩子终不失者，不废礼义以苟益也。
夫儒生，礼义也；耕战，饮食也。
贵耕战而贱儒生，是弃礼义求饮食也。
使礼义废，纲纪败，上下乱而阴阳缪，水旱失时，五谷不登，万民饥死，农不得耕，士不得战也。
子贡去告朔之饩羊，孔子曰： 赐也！尔爱其羊，我爱其礼。 
子贡恶费羊，孔子重废礼也。
故以旧防为无益而去之，必有水灾；以旧礼为无补而去之，必有乱患。
儒者之在世，礼义之旧防也，有之无益，无之有损。
庠序之设，自古有之。重本尊始，故立官置吏。
官不可废，道不可弃。
儒生，道官之吏也，以为无益而废之，是弃道也。
夫道无成效於人，成效者须道而成。
然足蹈路而行，所蹈之路，须不蹈者。身须手足而动，待不动者。
故事或无益，而益者须之；无效，而效者待之。
儒生，耕战所须待也，弃而不存，如何也？
韩子非儒，谓之无益有损，盖谓俗儒无行操，举措不重礼，以儒名而俗行，以实学而伪说，贪官尊荣，故不足贵。
夫志洁行显，不徇爵禄，去卿相之位若脱躧者，居位治职，功虽不立，此礼义为业者也。
国之所以存者，礼义也。
民无礼义，倾国危主。
今儒者之操，重礼爱义，率无礼义士，激无义之人。人民为善，爱其主上，此亦有益也。闻伯夷风者，贪夫廉，懦夫有立志；闻柳下惠风者，薄夫敦，鄙夫宽。
此上化也，非人所见。
段干木阖门不出，魏文敬之，表式其闾，秦军闻之，卒不攻魏。
使魏无干木，秦兵入境，境土危亡。
秦，强国也，兵无不胜，兵加於魏，魏国必破，三军兵顿，流血千里。
今魏文式阖门之士，却强秦之兵，全魏国之境，济三军之众，功莫大焉，赏莫先焉。
齐有高节之士，曰狂谲、华士，二人昆弟也，义不降志，不仕非其主。
太公封於齐，以此二子解沮齐众，开不为上用之路，同时诛之。
韩子善之，以为二子无益而有损也。
夫狂谲、华士，段干木之类也，太公诛之，无所却到；魏文侯式之，却强秦而全魏。功孰大者？
使韩子善干木阖门高节，魏文式之，是也；狂谲、华士之操，干木之节也，善太公诛之，非也。
使韩子非干木之行，下魏文之式，则干木以此行而有益，魏文用式之道为有功；是韩子不赏功尊有益也。
论者或曰： 魏文式段干木之闾，秦兵为之不至，非法度之功；一功特然，不可常行，虽全国有益，非所贵也。 
夫法度之功者，谓何等也？
养三军之士，明赏罚之命，严刑峻法，富国强兵，此法度也。
案秦之强，肯为此乎？
六国之亡，皆灭於秦兵。
六国之兵非不锐，士众之力非不劲也，然而不胜，至於破亡者，强弱不敌，众寡不同，虽明法度，其何益哉？
使童子变孟贲之意，孟贲怒之，童子操刃与孟贲战，童子必不胜，力不如也。
孟贲怒，而童子修礼尽敬，孟贲不忍犯也。
秦之与魏，孟贲之与童子也。
魏有法度，秦必不畏，犹童子操刃，孟贲不避也。
其尊士式贤者之闾，非徒童子修礼尽敬也。
夫力少则修德，兵强则奋威。
秦以兵强，威无不胜，却军还众，不犯魏境者，贤干木之操，高魏文之礼也。
夫敬贤，弱国之法度，力少之强助也。
谓之非法度之功，如何？
高皇帝议欲废太子，吕后患之，即召张子房而取策。子房教以敬迎四皓而厚礼之，高祖见之，心消意沮，太子遂安。
使韩子为吕后议，进不过强谏，退不过劲力。
以此自安，取诛之道也，岂徒易哉？夫太子敬厚四皓以消高帝之议，犹魏文式段干木之闾，却强秦之兵也。
治国之道，所养有二：一曰养德，二曰养力。
养德者，养名高之人，以示能敬贤；养力者，养气力之士，以明能用兵。
此所谓文武张设，德力具足者也，事或可以德怀，或可以力摧。
外以德自立，内以力自备。慕德者不战而服，犯德者畏兵而却。
徐偃王修行仁义，陆地朝者三十二国，强楚闻之，举兵而灭之。
此有德守，无力备者也。
夫德不可独任以治国，力不可直任以御敌也。
韩子之术不养德，偃王之操不任力。二者偏驳，各有不足。
偃王有无力之祸，知韩子必有无德之患。
凡人禀性也，清浊贪廉，各有操行，犹草木异质，不可复变易也。狂谲、华士不仕於齐，犹段干木不仕於魏矣。
性行清廉，不贪富贵，非时疾世，义不苟仕，虽不诛此人，此人行不可随也。
太公诛之，韩子是之，是谓人无性行，草木无质也。
太公诛二子，使齐有二子之类，必不为二子见诛之故，不清其身；使无二子之类，虽养之，终无其化。
尧不诛许由，唐民不皆樔处；武王不诛伯夷，周民不皆隐饿；魏文侯式段干木之闾，魏国不皆阖门。
由此言之，太公不诛二子，齐国亦不皆不仕。
何则？
清廉之行，人所不能为也。
夫人所不能为，养使为之，不能使劝；人所能为，诛以禁之，不能使止。
然则太公诛二子，无益於化，空杀无辜之民。赏无功，杀无辜，韩子所非也。
太公杀无辜，韩子是之，以韩子之术杀无辜也。
夫执不仕者，未必有正罪也，太公诛之。
如出仕未有功，太公肯赏之乎？
赏须功而加，罚待罪而施。
使太公不赏出仕未有功之人，则其诛不仕未有罪之民，非也；而韩子是之，失误之言也。
且不仕之民，性廉寡欲；好仕之民，性贪多利。
利欲不存於心，则视爵禄犹粪土矣。
廉则约省无极，贪则奢泰不止；奢泰不止，则其所欲不避其主。
案古篡畔之臣，希清白廉洁之人。
贪，故能立功；骄，故能轻生。
积功以取大赏，奢泰以贪主位。
太公遗此法而去，故齐有陈氏劫杀之患。
太公之术，致劫杀之法也；韩子善之，是韩子之术亦危亡也。
周公闻太公诛二子，非而不是，然而身执贽以下白屋之士。
白屋之士，二子之类也，周公礼之，太公诛之，二子之操，孰为是者？
宋人有御马者不进，拔剑刭而弃之於沟中；又驾一马，马又不进，又刭而弃之於沟。
若是者三。
以此威马，至矣，然非王良之法也。
王良登车，马无罢驽。尧、舜治世，民无狂悖。
王良驯马之心，尧、舜顺民之意。
人同性，马殊类也。
王良能调殊类之马，太公不能率同性之士。
然则周公之所下白屋，王良之驯马也；太公之诛二子，宋人之刭马也。
举王良之法与宋人之操，使韩子平之，韩子必是王良而非宋人矣。
王良全马，宋人贼马也。
马之贼，则不若其全；然则，民之死，不若其生。
使韩子非王良，自同於宋人，贼善人矣。
如非宋人，宋人之术与太公同。非宋人，是太公，韩子好恶无定矣。
治国犹治身也。
治一身，省恩德之行，多伤害之操，则交党疏绝，耻辱至身。
推治身以况治国，治国之道当任德也。
韩子任刑独以治世，是则治身之人任伤害也。
韩子岂不知任德之为善哉？
以为世衰事变，民心靡薄，故作法术，专意於刑也。
夫世不乏於德，犹岁不绝於春也。
谓世衰难以德治，可谓岁乱不可以春生乎？
人君治一国，犹天地生万物。
天地不为乱岁去春，人君不以衰世屏德。
孔子曰： 斯民也，三代所以直道而行也。 
周穆王之世，可谓衰矣，任刑治政，乱而无功。
甫侯谏之，穆王存德，享国久长，功传於世。
夫穆王之治，初乱终治，非知昏於前，才妙於後也，前任蚩尤之刑，後用甫侯之言也。
夫治人不能舍恩，治国不能废德，治物不能去春。韩子欲独任刑用诛，如何？
鲁缪公问於子思曰： 吾闻庞扪是子不孝，不孝其行奚如？ 
子思对曰： 君子尊贤以崇德，举善以劝民。
若夫过行，是细人之所识也，臣不知也。 
子思出，子服厉伯见。
君问庞是子，子服厉伯对以其过，皆君所未曾闻。
自是之後，君贵子思而贱子服厉伯。
韩子闻之，以非缪公，以为明君求奸而诛之，子思不以奸闻，而厉伯以奸对，厉伯宜贵，子思宜贱。
今缪公贵子思，贱厉伯，失贵贱之宜，故非之也。
夫韩子所尚者，法度也。
人为善，法度赏之；恶，法度罚之。
虽不闻善恶於外，善恶有所制矣。
夫闻恶不可以行罚，犹闻善不可以行赏也。
非人不举奸者，非韩子之术也。
使韩子闻善，必将试之；试之有功，乃肯赏之。
夫闻善不辄加赏，虚言未必可信也。
若此，闻善与不闻，无以异也。
夫闻善不辄赏，则闻恶不辄罚矣。
闻善必试之，闻恶必考之。试有功乃加赏，考有验乃加罚。
虚闻空见，实试未立，赏罚未加。
赏罚未加，善恶未定，未定之事，须术乃立，则欲耳闻之，非也。
郑子产晨出，过东匠之宫，闻妇人之哭也，抚其仆之手而听之。
有间，使吏执而问之；手杀其夫者也。
翼日，其仆问曰： 夫子何以知之？ 
子产曰： 其声不恸。
凡人於其所亲爱也，知病而忧，临死而惧，已死而哀。
今哭夫已死，不哀而惧，是以知其有奸也。 
韩子闻而非之曰： 子产不亦多事乎？
奸必待耳目之所及而後知之，则郑国之得奸寡矣。
不任典城之吏，察参伍之正，不明度量，待尽聪明、劳知虑而以知奸，不亦无术乎！ 
韩子之非子产，是也。其非缪公，非也。
夫妇人之不哀，犹庞子不孝也。
非子产持耳目以知奸，独欲缪公须问以定邪。
子产不任典城之吏，而以耳定实；缪公亦不任吏，而以口问立诚。
夫耳闻口问，一实也，俱不任吏，皆不参伍。
厉伯之对不可以立实，犹妇人之哭不可以定诚矣。
不可定诚，使吏执而问之。
不可以立实，不使吏考，独信厉伯口，以罪不考之奸，如何？
韩子曰： 子思不以过闻，缪公贵之。子服厉伯以奸闻，缪公贱之。
人情皆喜贵而恶贱，故季氏之乱成而不上闻。
此鲁君之所以劫也。 
夫鲁君所以劫者，以不明法度邪，以不早闻奸也？
夫法度明，虽不闻奸，奸无由生；法度不明，虽日求奸，决其源鄣之以掌也。
御者无衔，见马且奔，无以制也。
使王良持辔，马无欲奔之心，御之有数也。
今不言鲁君无术，而曰 不闻奸 ；不言审法度，而曰 不通下情 ，韩子之非缪公也，与术意而相违矣。
庞扪是子不孝，子思不言，缪公贵之。
韩子非之，以为明君求善而赏之，求奸而诛之。
夫不孝之人，下愚之才也。
下愚无礼，顺情从欲，与鸟兽同，谓之恶，可也，谓奸，非也。
奸人外善内恶，色厉内荏，作为操止象类贤行，以取升进，容媚於上，安肯作不孝、著身为恶，以取弃殉之咎乎？
庞扪是子可谓不孝，不可谓奸。
韩子谓之奸，失奸之实矣。
韩子曰： 布帛寻常，庸人不择；烁金百镒，盗跖不搏。 
以此言之，法明，民不敢犯也。
设明法於邦，有盗贼之心，不敢犯矣；不测之者，不敢发矣。
奸心藏於胸中，不敢以犯罪法，罪法恐之也。
明法恐之，则不须考奸求邪於下矣。
使法峻，民无奸者；使法不峻，民多为奸。
而不言明王之严刑峻法，而云求奸而诛之。
言求奸，是法不峻，民或犯之也。
世不专意於明法，而专心求奸。韩子之言，与法相违。
人之释沟渠也，知者必溺身。不塞沟渠而缮船楫者，知水之性不可阏，其势必溺人也。
臣子之性欲奸君父，犹水之性溺人也。
不教所以防奸，而非其不闻知，是犹不备水之具，而徒欲早知水之溺人也。
溺於水，不责水而咎己者，己失防备也。
然则人君劫於臣，己失法也。
备溺不阏水源，防劫不求臣奸，韩子所宜用教己也。
水之性胜火，如裹之以釜，水煎而不得胜，必矣。
夫君犹火也，臣犹水也，法度釜也。火不求水之奸，君亦不宜求臣之罪也。
