儒者称圣人之生，不因人气，更禀精於天。
禹母吞薏苡而生禹，故夏姓曰姒；卨母吞燕卵而生卨，故殷姓曰子。
后稷母履大人迹而生后稷，故周姓曰姬。
《诗》曰： 不坼不副 。是生后稷。
说者又曰： 禹、卨逆生，闿母背而出；后稷顺生，不坼不副。
不感动母体，故曰 不坼不副 。
逆生者子孙逆死，顺生者子孙顺亡。
故桀、纣诛死，赧王夺邑 。
言之有头足，故人信其说；明事以验证，故人然其文。
谶书又言： 尧母庆都野出，赤龙感己，遂生尧 。
《高祖本纪》言：刘媪尝息大泽之陂，梦与神遇。
是时，雷电晦冥，太公往视，见蛟龙於上。
已而有身，遂生高祖。
其言神验，文又明著，世儒学者，莫谓不然。
如实论之，虚妄言也。
彼《诗》言 不坼不副 ，言其不感动母体，可也；言其母背而出，妄也。
夫蝉之生复育也，闿背而出。
天之生圣子，与复育同道乎？
兔吮毫而怀子，及其子生，从口而出。
案禹母吞薏苡，卨母咽燕卵，与兔吮毫同实也。
禹、卨之母生，宜皆从口，不当闿背。
夫如是，闿背之说，竟虚妄也。
世间血刃死者多，未必其先祖初为人者生时逆也。
秦失天下，阎乐斩胡亥，项羽诛子婴。
秦之先祖伯翳，岂逆生乎？
如是为顺逆之说，以验三家之祖，误矣。
且夫薏苡，草也；燕卵，鸟也；大人迹，土也，三者皆形，非气也，安能生人？
说圣者，以为禀天精微之气，故其为有殊绝之知。
今三家之生，以草、以鸟、以土，可谓精微乎？
天地之性，唯人为贵，则物贱矣。
今贵人之气，更禀贱物之精，安能精微乎？
夫令鸠雀施气於雁鹄，终不成子者，何也？
鸠雀之身小，雁鹄之形大也。
今燕之身不过五寸，薏苡之茎不过数尺，二女吞其卵实，安能成七尺之形乎？
烁一鼎之铜，以灌一钱之形，不能成一鼎，明矣。
今谓大人天神，故其迹巨。
巨迹之人，一鼎之烁铜也；姜原之身，一钱之形也。
使大人施气於姜原，姜原之身小，安能尽得其精？
不能尽得其精，则後稷不能成人。
尧、高祖审龙之子，子性类父，龙能乘云，尧与高祖亦宜能焉。
万物生於土，各似本种；不类土者，生不出於土，土徒养育之也。
母之怀子，犹土之育物也。
尧、高祖之母，受龙之施，犹土受物之播也。
物生自类本种，夫二帝宜似龙也。
且夫含血之类，相与为牝牡；牝牡之会，皆见同类之物。
精感欲动，乃能授施。
若夫牡马见雌牛，雄雀见牝鸡，不相与合者，异类故也。
今龙与人异类，何能感於人而施气？
或曰：夏之衰，二龙斗於庭，吐漦於地。龙亡漦在，椟而藏之。
至周幽王发出龙漦，化为玄鼋，入於後宫，与处女交，遂生褒姒。
玄鼋与人异类，何以感於处女而施气乎？
夫玄鼋所交非正，故褒姒为祸，周国以亡。
以非类妄交，则有非道妄乱之子。
今尧、高祖之母，不以道接会，何故二帝贤圣，与褒姒异乎？
或曰： 赵简子病，五日不知人。
觉言，我之帝所，有熊来，帝命我射之，中熊，死；有罴来，我又射之，中罴，罴死。
後问当道之鬼，鬼曰： 熊罴，晋二卿之先祖也。 
熊罴物也，与人异类，何以施类於人，而为二卿祖？
夫简子所射熊罴，二卿祖当亡，简子当昌之祆也。
简子见之，若寝梦矣。
空虚之象，不必有实。
假令有之，或时熊罴先化为人。乃生二卿。
鲁公牛哀病化为虎。
人化为兽，亦如兽为人。
玄鼋入後宫，殆先化为人。
天地之间，异类之物，相与交接，未之有也。
天人同道，好恶均心。
人不好异类，则天亦不与通。
人虽生於天，犹虮虱生於人也。
人不好虮虱，天无故欲生於人。
何则？
异类殊性，情欲不相得也。
天地，夫妇也，天施气於地以生物。人转相生，精微为圣，皆因父气，不更禀取。
如更禀者为圣，後稷不圣。
如圣人皆当更禀，十二圣不皆然也。
黄帝、帝喾、帝颛顼、帝舜之母，何所受气？
文王、武王、周公、孔子之母，何所感吞？
此或时见三家之姓，曰姒氏、子氏、姬氏，则因依放，空生怪说，犹见鼎湖之地，而著黄帝升天之说矣。
失道之意，还反其字。
苍颉作书，与事相连。
姜原履大人迹。迹者基也，姓当为其下土，乃为女旁臣，非基迹之字，不合本事，疑非实也。
以周姬况夏殷，亦知子之与姒，非燕子、薏苡也。
或时禹、契、後稽之母适欲怀妊，遭吞薏苡、燕卵，履大人迹也。
世好奇怪，古今同情。
不见奇怪，谓德不异，故因以为姓。
世间诚信，因以为然。
圣人重疑，因不复定。
世士浅论，因不复辨。
儒生是古，因生其说。
《被诗》言 不坼不副 者，言後稽之生，不感动母身也。
儒生穿凿，因造禹、契逆生之说。
感於龙，梦与神遇，犹此率也。
尧、高祖之母，适欲怀妊，遭逢雷龙载云雨而行，人见其形，遂谓之然。
梦与神遇，得圣子之象也。
梦见鬼合之，非梦与神遇乎，安得其实！ 野出感龙 ，及 蛟龙居上 ，或尧、高祖受富贵之命。龙为吉物，遭加其上，吉祥之瑞，受命之证也。
光武皇帝产於济阳宫，凤皇集於地，嘉禾生於屋。
圣人之生，齐鸟吉物之为瑞应。
必以奇吉之物见而子生，谓之物之子，是则光武皇帝嘉禾之精，凤皇之气欤？
案《帝系》之篇及《三代世表》，禹，鲧之子也；卨、稷皆帝喾之子，其母皆帝喾之妃也，及尧，亦喾之子。
帝王之妃，何为适草野？
古时虽质，礼已设制，帝王之妃，何为浴於水？
夫如是，言圣人更禀气於天，母有感吞者，虚妄之言也。
实者，圣人自有种族，如文、武各有类。
孔子吹律，自知殷後；项羽重瞳，自知虞舜苗裔也。
五帝、三王皆祖黄帝。
黄帝圣人，本禀贵命，故其子孙皆为帝王。
帝王之生，必有怪奇，不见於物，则效於梦矣。
