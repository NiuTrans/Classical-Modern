论灾异，谓古之人君为政失道，天用灾异谴告之也。
灾异非一，复以寒温为之效。
人君用刑非时则寒，施赏违节则温。
天神谴告人君，犹人君责怒臣下也。
故楚王曰： 天不下灾异，天其忘乎！ 
灾异为谴告，故王惧而思之也。
曰：此疑也。
夫国之有灾异也，犹家人之有变怪也。
有灾异，谓天谴人君；有变怪，天复谴告家人乎？
家人既明，人之身中，亦将可以喻。
身中病，犹天有灾异也。
血脉不调，人生疾病；风气不和，岁生灾异。
灾异谓天谴告国政，疾病天复谴告人乎？
酿酒於罂，烹肉於鼎，皆欲其气味调得也。
时或咸苦酸淡不应口者，犹人芍药失其和也。
夫政治之有灾异也，犹烹酿之有恶味也。
苟谓灾异为天谴告，是其烹酿之误，得见谴告也。
占大以小，明物事之喻，足以审天。
使王知如孔子，则其言可信。
衰世霸者之才，犹夫变复之家也，言未必信，故疑之。
夫天道，自然也，无为。
如谴告人，是有为，非自然也。
黄、老之家，论说天道，得其实矣。
且天审能谴告人君，宜变易其气以觉悟之。
用刑非时，刑气寒，而天宜为温；施赏违节，赏气温，而天宜为寒。
变其政而易其气，故君得以觉悟，知是非。
今乃随寒从温，为寒为温，以谴告之意，欲令变更之且。
太王父以王季之可立，故易名为历。
历者，适也。
太伯觉悟，之吴、越采药，以避王季。
使太王不易季名，而复字之季，太伯岂觉悟以避之哉？
今刑赏失法，天欲改易其政，宜为异气，若太王之易季名。
今乃重为同气以谴告之，人君何时将能觉悟，以见刑赏之误哉？
鼓瑟者误於张弦设柱，宫商易声，其师知之，易其弦而复移其柱。
夫天之见刑赏之误，犹瑟师之睹弦柱之非也。
不更变气以悟人君，反增其气以渥其恶，则天无心意，苟随人君为误非也。
纣为长夜之饮，文王朝夕曰： 祀兹酒。 
齐奢於祀，晏子祭庙，豚不掩俎。
何则？
非疾之者，宜有以改易之也。
子弟傲慢，父兄教以谨敬；吏民横悖，长吏示以和顺。
是故康叔、伯禽失子弟之道，见於周公，拜起骄悖，三见三笞；往见商子，商子令观桥梓之树。
二子见桥梓，心感觉悟，以知父子之礼。
周公可随为骄，商子可顺为慢，必须加之捶杖，教观於物者，冀二人之见异，以奇自觉悟也。
夫人君之失政，犹二子失道也，天不告以政道，令其觉悟，若二子观见桥梓，而顾随刑赏之误，为寒温之报，此则天与人君俱为非也。
无相觉悟之感，有相随从之气，非皇天之意，爱下谴告之宜也。
凡物能相割截者，必异性者也；能相奉成者，必同气者也。
是故《离》下、《兑》上曰革。
革，更也。
火金殊气，故能相革。
如俱火而皆金，安能相成？
屈原疾楚之臰洿，故称香洁之辞；渔父议以不随俗，故陈沐浴之言。
凡相溷者，或教之熏隧，或令之负豕。
二言之於除臰也，孰是孰非，非有不易，少有以益。
夫用寒温，非刑赏也，能易之乎？
西门豹急，佩韦以自宽；董安於缓，带弦以自促。
二贤知佩带变己之物，而以攻身之短。
至明矣，人君失政，不以他气谴告变易，反随其误，就起其气，此则皇天用意，不若二贤审也。
楚庄王好猎，樊姬为之不食鸟兽之肉；秦缪公好淫乐，华阳後为之不听郑、卫之音。
二姬非两主，拂其欲而不顺其行皇天非赏罚，而顺其操，而渥其气：此盖皇天之德，不若妇人贤也。
故谏之为言， 间 也，持善间恶，必谓之一乱。
周缪王任刑，《甫刑篇》曰： 报虐用威。 
威虐皆恶也，用恶报恶，乱莫甚焉。
今刑失赏宽，恶也，复为恶以应之，此则皇天之操，与缪王同也。
故以善驳恶，以恶惧善，告人之理，劝厉为善之道也。
舜戒禹曰： 毋若丹硃敖。 
周公敕成王曰： 毋若殷王纣！ 
毋者，禁之也。
丹硃、殷纣至恶，故曰 毋 以禁之。
夫言 毋若 ，孰与言必若哉？
故毋必二辞，圣人审之。
况肯谴非为非，顺人之过，以增其恶哉？
天人同道，大人与天合德。圣贤以善反恶，皇天以恶随非，岂道同之效、合德之验哉？
孝武皇帝好仙，司马长卿献《大人赋》，上乃仙仙有凌云之气。
孝成皇帝好广宫室，扬子云上《甘泉颂》，妙称神怪，若曰非人力所能为，鬼神力乃可成。
皇帝不觉，为之不止。
长卿之赋，如言仙无实效，子云之颂言奢有害，孝武岂有仙仙之气者，孝成岂有不觉之惑哉？
然即天之不为他气以谴告人君，反顺人心以非应之，犹二子为赋颂，令两帝惑而不悟也。
窦婴、灌夫疾时为邪，相与日引绳以纠缠之。心疾之甚，安肯从其欲？
太伯教吴冠带，孰与随从其俗与之俱倮也？
故吴之知礼义也，太伯改其俗也。
苏武入匈奴，终不左衽；赵他入南越，箕踞椎髻。
汉朝称苏武而毁赵他。
之性习越土气，畔冠带之制，陆贾说之，夏服雅礼，风告以义，赵他觉悟，运心向内。
如陆贾复越服夷谈，从其乱俗，安能令之觉悟，自变从汉制哉？
三教之相违，文质之相反，政失，不相反袭也。
谴告人君误，不变其失而袭其非，欲行谴告之教，不从如何？
管、蔡篡畔，周公告教之至於再三。
其所以告教之者，岂云当篡畔哉？
人道善善恶恶，施善以赏，加恶以罪，天道宜然。
刑赏失实，恶也，为恶气以应之，恶恶之义，安所施哉？
汉正首匿之罪，制亡从之法，恶其随非而与恶人为群党也。
如束罪人以诣吏，离恶人与异居，首匿亡从之法除矣。
狄牙之调味也，酸则沃之以水，淡则加之以咸。水火相变易，故膳无咸淡之失也。
今刑罚失实，不为异气以变其过，而又为寒於寒，为温於温，此犹憎酸而沃之以咸，恶淡而灌之以水也。
由斯言之，谴告之言，疑乎？必信也？
今薪燃釜，火猛则汤热，火微则汤冷。
夫政犹火，寒温犹热冷也。
顾可言人君为政，赏罚失中也，逆乱阴阳，使气不和，乃言天为人君为寒为温以谴告之乎！
儒者之说又言： 人君失政，天为异；不改，灾其人民；不改，乃灾其身也。
先异後灾，先教後诛之义也。
曰：此复疑也。
以夏树物，物枯不生；以秋收谷，谷弃不藏。
夫为政教，犹树物收谷也。
顾可言政治失时，气物为灾；乃言天为异以谴告之，不改，为灾以诛伐之乎！
儒者之说，俗人言也。
盛夏阳气炽烈，阴气干之，激射裂，中杀人物。
谓天罚阴过，外一闻若是，内实不然。
夫谓灾异为谴告诛伐，犹为雷杀人罚阴过也。非谓之言，不然之说也。
或曰：谷子云上书陈言变异，明天之谴告，不改，後将复有，愿贯械待时。
後竟复然。
即不为谴告，何故复有？
子云之言，故後有以示改也。
曰：夫变异自有占候，阴阳物气自有终始。
履霜以知坚冰必至，天之道也。
子云识微，知後复然，借变复之说，以效其言，故愿贯械以待时也。
犹齐晏子见钩星在房、心之间，则知地且动也。
使子云见钩星，则将复曰： 天以钩星谴告政治，不改，将有地动之变矣。 
然则子云之愿贯械待时，犹子韦之愿伏陛下，以俟荧惑徙，处必然之验，故谴告之言信也。
予之谴告，何伤於义。
损皇天之德，使自然无为转为人事，故难听之也。
称天之谴告，誉天之聪察也，反以聪察伤损於天德。
何以知其聋也？以其听之聪也。
何以知其盲也？
以其视之明也。
何以知其狂也？
以其言之当也。
夫言当视听聪明，而道家谓之狂而盲聋。
今言天之谴告，是谓天狂而盲聋也。
