说寒温者曰：人君喜则温，怒则寒。
何则？
喜怒发於胸中，然後行出於外，外成赏罚。
赏罚，喜怒之效。故寒温渥盛，雕物伤人。
夫寒温之代至也，在数日之间，人君未必有喜怒之气发胸中，然後渥盛於外。
见外寒温，则知胸中之气也。
当人君喜怒之时，胸中之气未必更寒温也。胸中之气，何以异於境内之气？
胸中之气，不为喜怒变，境内寒温，何所生起？
六国之时，秦、汉之际，诸侯相伐，兵革满道，国有相攻之怒，将有相胜之志，夫有相杀之气，当时天下未必常寒也。太平之世，唐、虞之时，政得民安，人君常喜，弦歌鼓舞，比屋而有，当时天下未必常温也。
岂喜怒之气，为小发，不为大动邪？
何其不与行事相中得也？
夫近水则寒，近火则温，远之渐微。
何则？
气之所加，远近有差也。
成事，火位在南，水位在北，北边则寒，南极则热。
火之在炉，水之在沟，气之在躯，其实一也。
当人君喜怒之时，寒温之气，闺门宜甚，境外宜微。
今案寒温，外内均等，殆非人君喜怒之所致。
世儒说称，妄处之也。
王者之变在天下，诸侯之变在境内，卿大夫之变在其位，庶人之变在其家。
夫家人之能致变，则喜怒亦能致气。
父子相怒，夫妻相督，若当怒反喜，纵过饰非，一室之中，宜有寒温。
由此言之，变非喜怒所生，明矣。
或曰： 以类相招致也。
喜者和温，和温赏赐，阳道施予，阳气温，故温气应之。
怒者愠恚，愠恚诛杀。阴道肃杀，阴气寒，故寒气应之。
虎啸而谷风至，龙兴而景云起。同气共类，动相招致。故曰： 以形逐影，以龙致雨 。
雨应龙而来，影应形而去。天地之性，自然之道也。
秋冬断刑，小狱微原，大辟盛寒，寒随刑至，相招审矣。 
夫比寒温於风云，齐喜怒於龙虎，同气共类，动相招致，可矣。
虎啸之时，风从谷中起；龙兴之时，云起百里内。
他谷异境，无有风云。
今寒温之变，并时皆然。
百里用刑，千里皆寒，殆非其验。
齐、鲁接境，赏罚同时，设齐赏鲁罚，所致宜殊，当时可齐国温、鲁地寒乎？
案前世用刑者，蚩尤、亡秦甚矣。
蚩尤之民，湎湎纷纷；亡秦之路，赤衣比肩，当时天下未必常寒也。
帝都之市，屠杀牛羊，日以百数，刑人杀牲，皆有贼心，帝都之市，气不能寒。
或曰： 人贵於物，唯人动气。 
夫用刑者动气乎？用受刑者为变也？
如用刑者，刑人杀禽，同一心也。
如用受刑者，人禽皆物也，俱为万物，百贱不能当一贵乎？
或曰： 唯人君动气，众庶不能。 
夫气感必须人君，世何称於邹衍？
邹衍匹夫，一人感气，世又然之。
刑一人而气辄寒，生一人而气辄温乎？
赦令四下，万刑并除，当时岁月之气不温。
往年，万户失火，烟焱参天；河决千里，四望无垠。
火与温气同，水与寒气类。
失火河决之时，不寒不温。
然则寒温之至，殆非政治所致。
然而寒温之至，遭与赏罚同时，变复之家，因缘名之矣。
春温夏暑，秋凉冬寒，人君无事，四时自然。
夫四时非政所为，而谓寒温独应政治？
正月之始，正月之后，立春之际，百刑皆断，囹圄空虚。然而一寒一温，当其寒也，何刑所断？
当其温也，何赏所施？
由此言之，寒温，天地节气，非人所为，明矣。
人有寒温之病，非操行之所及也。
遭风逢气，身生寒温。
变操易行，寒温不除。
夫身近而犹不能变除其疾，国邑远矣，安能调和其气？
人中於寒，饮药行解，所苦稍衰；转为温疾，吞发汗之丸而应愈。
燕有寒谷，不生五谷。
邹衍吹律，寒谷可种。
燕人种黍其中，号曰黍谷。
如审有之，寒温之灾，复以吹律之事，调和其气，变政易行，何能灭除？
是故寒温之疾，非药不愈；黍谷之气，非律不调。
尧遭洪水，使禹治之。
寒温与尧之洪水，同一实也。
尧不变政易行，知夫洪水非政行所致。
洪水非政行所致，亦知寒温非政治所招。
或难曰：《洪范》庶征曰： 急，恆寒若；舒，恆燠若。 
若，顺；燠，温；恆，常也。
人君急，则常寒顺之；舒，则常温顺之。
寒温应急舒，谓之非政，如何？
夫岂谓急不寒、舒不温哉？
人君急舒而寒温递至，偶适自然，若故相应，犹卜之得兆、筮之得数也。人谓天地应令问，其实适然。
夫寒温之应急舒，犹兆数之应令问也。外若相应，其实偶然。
何以验之？
夫天道自然，自然无为。
二令参偶，遭适逢会，人事始作，天气已有，故曰道也。
使应政事，是有，非自然也。
《易》京氏布六十卦於一岁中，六日七分，一卦用事。
卦有阴阳，气有升降。阳升则温，阴升则寒。
由此言之，寒温随卦而至，不应政治也。
案《易》无妄之应，水旱之至，自有期节。
百灾万变，殆同一曲。
变复之家，疑且失实。
何以为疑？夫大人与天地合德，先天而天不违，後天而奉天时。
《洪范》曰： 急，恆寒若；舒，恆燠若。 
如《洪范》之言，天气随人易徒，当先天而天不违耳，何故复言後天而奉天时乎？
後者，天已寒温於前，而人赏罚於後也。
由此言之，人言与《尚书》不合，一疑也。
京氏占寒温以阴阳升降，变复之家以刑赏喜怒，两家乖迹，二疑也。
民间占寒温，今日寒而明日温，朝有繁霜，夕有列光，旦雨气温，旦旸气寒。
夫雨者阴，旸者阳也；寒者阴，而温者阳也。
雨旦旸反寒，旸旦雨反温，不以类相应，三疑也。
三疑不定， 自然 之说，亦未立也。
