操行有常贤，仕宦无常遇。
贤不贤，才也；遇不遇，时也。
才高行洁，不可保以必尊贵；能薄操浊，不可保以必卑贱。
或高才洁行，不遇，退在下流；薄能浊操，遇，在众上。
世各自有以取士，士亦各自得以进。
进在遇，退在不遇。
处尊居显，未必贤，遇也；位卑在下，未必愚，不遇也。
故遇，或抱洿行，尊於桀之朝；不遇，或持洁节，卑於尧之廷。
所以遇不遇非一也：或时贤而辅恶；或以大才从於小才；或俱大才，道有清浊；或无道德而以技合；或无技能，而以色幸。
伍员、帛喜，俱事夫差，帛喜尊重，伍员诛死。此异操而同主也。
或操同而主异，亦有遇不遇，伊尹、箕子，是也。
伊尹、箕子才俱也，伊尹为相，箕子为奴；伊尹遇成汤，箕子遇商纣也。
夫以贤事贤君，君欲为治，臣以贤才辅之，趋舍偶合，其遇固宜；以贤事恶君，君不欲为治，臣以忠行佐之，操志乖忤，不遇固宜。
或以贤圣之臣，遭欲为治之君，而终有不遇，孔子、孟轲是也。
孔子绝粮陈、蔡，孟轲困於齐、梁，非时君主不用善也，才下知浅，不能用大才也。
夫能御骥騄者，必王良也；能臣禹、稷、皋陶者，必尧、舜也。
御百里之手，而以调千里之足，必摧衡折轭之患；有接具臣之才，而以御大臣之知，必有闭心塞意之变。
故至言弃捐，圣贤距逆，非憎圣贤，不甘至言也。圣贤务高，至言难行也。
夫以大才干小才，小才不能受，不遇固宜。
或以大才之臣，遇大才之主，乃有遇不遇，虞舜、许由、太公、伯夷是也。
虞舜、许由俱圣人也，并生唐世，俱面於尧。虞舜绍帝统，许由入山林。
太公、伯夷俱贤也，并出周国，皆见武王；太公受封，伯夷饿死。
夫贤圣道同，志合趋齐，虞舜、太公行耦，许由、伯夷操违者，生非其世。出非其时也。
道虽同，同中有异，志虽合，合中有离。
何则？
道有精粗，志有清浊也。
许由，皇者之辅也，生於帝者之时；伯夷，帝者之佐也，出於王者之世，并由道德，俱发仁义，主行道德，不清不留；主为仁义，不高不止，此其所以不遇也。
尧溷，舜浊；武王诛残，太公讨暴，同浊皆粗，举措均齐，此其所以为遇者也。
故舜王天下，皋陶佐政，北人无择深隐不见；禹王天下，伯益辅治，伯成子高委位而耕。
非皋陶才愈无择，伯益能出子高也，然而皋陶、伯益进用，无择、子高退隐，进用行耦，退隐操违也。
退隐势异，身虽屈，不愿进；人主不须其言，废之，意亦不恨，是两不相慕也。
商鞅三说秦孝公，前二说不听，後一说用者：前二，帝王之论；後一，霸者之议也。
夫持帝王之论，说霸者之主，虽精见距；更调霸说，虽粗见受。
何则？
精遇孝公所不欲得，粗遇孝公所欲行也。
故说者不在善，在所说者善之；才不待贤，在所事者贤之。
马圄之说无方，而野人说之;子贡之说有义，野人不听。
吹籁工为善声，因越王不喜，更为野声，越王大说。
故为善於不欲得善之主，虽善不见爱；为不善於欲得不善之主，虽不善不见憎。
此以曲伎合，合则遇，不合则不遇。
或无伎，妄以奸巧合上志，亦有以遇者，窃簪之臣，鸡鸣之客是。
窃簪之臣，亲於子反，鸡鸣之客，幸於孟尝。
子反好偷臣，孟尝爱伪客也。
以有补於人君，人君赖之，其遇固宜。
或无补益，为上所好，籍孺、邓通是也。
籍孺幸於孝惠，邓通爱於孝文，无细简之才，微薄之能，偶以形佳骨娴，皮媚色称。
夫好容，人所好也，其遇固宜。
或以丑面恶色，称媚於上，嫫母、无盐是也。
嫫母进於黄帝，无盐纳於齐王。
故贤不肖可豫知，遇难先图。
何则？
人主好恶无常，人臣所进无豫，偶合为是，适可为上。
进者未必贤，退者未必愚；合幸得进，不幸失之。
世俗之议曰： 贤人可遇，不遇，亦自其咎也：生而希世准主，观鉴治内，调能定说，审词际会。能进有补赡主，何不遇之有？
今则不然，作无益之能，纳无补之说，以夏进炉，以冬奏扇，为所不欲得之事，献所不欲闻之语，其不遇祸幸矣，何福佑之有乎？ 
进能有益，纳说有补，人之所知也；或以不补而得佑，或以有益而获罪。
且夏时炉以炙湿，冬时扇以火。
世可希，主不可准也；说可转，能不可易也。
世主好文，己为文则遇；主好武，己则不遇。
主好辩，有口则遇；主不好辩，己则不遇。
文主不好武，武主不好文；辩主不好行，行主不好辩。
文与言，尚可暴习；行与能，不可卒成。
学不宿习，无以明名。
名不素著，无以遇主。
仓猝之业，须臾之名，日力不足。不预闻，何以准主而纳其说，进身而托其能哉？
昔周人有仕数不遇，年老白首，泣涕於涂者。人或问之： 何为泣乎？ 
对曰： 吾仕数不遇，自伤年老失时，是以泣也。 
人曰： 仕奈何不一遇也？ 
对曰： 吾年少之时，学为文。
文德成就，始欲仕宦，人君好用老。
用老主亡，後主又用武，吾更为武。
武节始就，武主又亡。
少主始立，好用少年，吾年又老，是以未尝一遇。 
仕宦有时，不可求也。
夫希世准主，尚不可为，况节高志妙，不为利动，性定质成，不为主顾者乎？
且夫遇也，能不预设，说不宿具，邂逅逢喜，遭触上意，故谓之遇。
如准主调说，以取尊贵，是名为揣，不名曰遇。
春种谷生，秋刈谷收，求物物得，作事事成，不名为遇。
不求自至，不作自成，是名为遇。
犹拾遗於涂，摭弃於野，若天授地生，鬼助神辅，禽息之精阴庆，鲍叔之魂默举，若是者，乃遇耳。
今俗人即不能定遇不遇之论，又就遇而誉之，因不遇而毁之，是据见效，案成事，不能量操审才能也。
