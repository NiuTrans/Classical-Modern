世谓受福佑者，既以为行善所致；又谓被祸害者，为恶所得。
以为有沉恶伏过，天地罚之，鬼神报之。
天地所罚，小大犹发；鬼神所报，远近犹至。
传曰： 子夏丧其子而丧其明，曾子吊之，哭。
予之无罪也！ 
曾子怒曰： 商，汝何无罪也？
吾与汝事夫子於洙、泗之间，退而老於西河之上，使西河之民疑汝於夫子，尔罪一也；丧尔亲，使民未有异闻，尔罪二也；丧尔子，丧尔明，尔罪三也。而曰，汝何无罪欤？ 
子夏投其杖而拜，曰： 吾过矣，吾过矣！
吾离群而索居，亦以久矣！  
夫子夏丧其明，曾子责以罪，子夏投杖拜曾子之言，盖以天实罚过，故目失其明，已实有之，故拜受其过。
始闻暂见，皆以为然；熟考论之，虚妄言也。
夫失明犹失听也。
失明则盲，失听则聋。
病聋不谓之有过，失明谓之有罪，惑也。
盖耳目之病，犹心腹之有病也。
耳目失明听，谓之有罪，心腹有病，可谓有过乎？
伯牛有疾，孔子自牖执其手，曰： 亡之，命矣夫！
斯人也而有斯疾也！ 
原孔子言，谓伯牛不幸，故伤之也。
如伯牛以过致疾，天报以恶与子夏同，孔子宜陈其过，若曾子谓子夏之状。
今乃言命，命非过也。
且天之罚人，犹人君罪下也。
所罚服罪，人君赦之。
子夏服过，拜以自悔，天德至明，宜愈其盲。
如非天罪，子夏失明，亦换三罪。
且丧明之病，孰与被厉之病？
丧明有三罪，被厉有十过乎？
颜渊早夭，子路菹醢。
早死、菹醢，极祸也。
以丧明言之，颜渊、子路有百罪也。
由此言之，曾子之言误矣。
然子夏之丧明，丧其子也。子者人情所通，亲者人所力报也。
丧亲民无闻，丧子失其明，此恩损於亲而爱增於子也。
增则哭泣无数，数哭中风，目失明矣。
曾子因俗之议，以著子夏三罪。
子夏亦缘俗议，因以失明，故拜受其过。
曾子、子夏未离於俗，故孔子门叙行，未在上第也。
秦襄王赐白起剑，白起伏剑将自刎，曰： 我有何罪於天乎？ 
良久，曰： 我固当死。
长平之战，赵卒降者数十万，我诈而尽坑之，是足以死。 遂自杀。
白起知己前罪，服更後罚也。
夫白起知己所以罪，不知赵卒所以坑。
如天审罚有过之人，赵降卒何辜於天？
如用兵妄伤杀，则四十万众必有不亡，不亡之人，何故以其善行无罪而竟坑之？
卒不得以善蒙天之佑，白起何故独以其罪伏天之诛？
由此言之，白起之言过矣。
秦二世使使者诏杀蒙恬，蒙恬喟然叹曰： 我何过於天，无罪而死！ 
良久，徐曰： 恬罪故当死矣。
夫起临洮属之辽东，城径万里，此其中不能毋绝地脉。
此乃恬之罪也。 
即吞药自杀。
太史公非之曰： 夫秦初灭诸侯，天下心未定，夷伤未瘳，而恬为名将，不以此时强谏，救百姓之急，养老矜孤，修众庶之和，阿意兴功，此其弟诛，不亦宜乎！
何与乃罪地脉也？ 
夫蒙恬之言既非，而太史公非之亦未是。
何则？
蒙恬绝脉，罪至当死。
地养万物，何过於人，而蒙恬绝其脉？
知己有绝地脉之罪，不知地脉所以绝之过。
自非如此，与不自非何以异？
太史公为非恬之为名将，不能以强谏，故致此祸。
夫当谏不谏，故致受死亡之戮。
身任李陵，坐下蚕室，如太史公之言，所任非其人，故残身之戮，天命而至也。
非蒙恬以不强谏，故致此祸，则己下蚕室，有非者矣。
己无非，则其非蒙恬，非也。
作伯夷之传，善恶之行云： 七十子之徒，仲尼独荐颜渊好学。
然回也屡空，糟糠不厌，卒夭死。
天之报施善人如何哉！
盗跖日杀不辜，肝人之肉，暴戾恣睢，聚党数千，横行天下，竟以寿终。
是独遵何哉？ 
若此言之，颜回不当早夭，盗跖不当全活也。
不怪颜渊不当夭，而独谓蒙恬当死，过矣。
汉将李广与望气王朔燕语曰： 自汉击匈奴，而广未常不在其中，而诸校尉以下，才能不及中，然以胡军攻取侯者数十人。
而广不为後人，然终无尺之功，以得封邑者，何也？
岂吾相不当侯？
且固命也？ 
朔曰： 将军自念，岂常有恨者乎？ 
广曰： 吾为陇西太守，羌常反，吾诱而降之八百余人；吾诈而同日杀之。
至今恨之，独此矣。 
朔曰： 祸莫大於杀已降，此乃将军所以不得侯者也。 
李广然之，闻者信之。
夫不侯犹不王者也。
不侯何恨，不王何负乎？
孔子不王，论者不谓之有负；李广不侯，王朔谓之有恨。
然则王朔之言，失论之实矣。
论者以为人之封侯，自有天命。
天命之符，见於骨体。
大将军卫青在建章宫时，钳徒相之，曰： 贵至封侯。 
後竟以功封万户侯。
卫青未有功，而钳徒见其当封之证。
由此言之，封侯有命，非人操行所能得也。
钳徒之言实而有效，王朔之言虚而无验也。
多横恣而不罹祸，顺道而违福，王朔之说，白起自非、蒙恬自咎之类也。
仓卒之世，以财利相劫杀者众。
同车共船，千里为商，至阔迥之地，杀其人而并取其财，尸捐不收，骨暴不葬，在水为鱼鳖之食，在土为蝼蚁之粮；惰窳之人，不力农勉商，以积谷货，遭岁饥馑，腹饿不饱，椎人若畜，割而食之，无君子小人，并为鱼肉：人所不能知，吏所不能觉。
千人以上，万人以下，计一聚之中，生者百一，死者十九。
可谓无道至痛甚矣，皆得阳达富厚安乐。天不责其无仁义之心，道相并杀；非其无力作而仓卒以人为食，加以渥祸，使之夭命，章其阴罪，明示世人，使知不可为非之验，何哉？
王朔之言，未必审然。
传书： 李斯妒同才，幽杀韩非於秦，後被车裂之罪，商鞅欺旧交，擒魏公子卬，後受诛死之祸。 
彼欲言其贼贤欺交，故受患祸之报也。
夫韩非何过而为李斯所幽？
公子卬何罪而为商鞅所擒？
车裂诛死，贼贤欺交，幽死见擒，何以致之？
如韩非、公子卬有恶，天使李斯、商鞅报之，则李斯、商鞅为天奉诛，宜蒙其赏，不当受其祸。
如韩非、公子卬无恶，非天所罚，李斯、商鞅不得幽擒。
论者说曰： 韩非、公子卬有阴恶伏罪，人不闻见，天独知之，故受戮殃。 
夫诸有罪之人，非贼贤则逆道。
如贼贤，则被所贼者何负？
如逆道，则被所逆之道何非？
凡人穷达祸福之至，大之则命，小之则时。
太公穷贱，遭周文而得封。
甯戚隐厄，逢齐桓而见官。
非穷贱隐厄有非，而得封见官有是也。
穷达有时，遭遇有命也。
太公、甯戚，贤者也，尚可谓有非。
圣人，纯道者也。
虞舜为父弟所害，几死再三；有遇唐尧，尧禅舜。立为帝。
尝见害，未有非；立为帝，未有是。
前时未到，後则命时至也。
案古人君臣困穷，後得达通，未必初有恶天祸其前，卒有善神佑其後也。
一身之行，一行之操，结发终死，前後无异。
然一成一败，一进一退，一穷一通，一全一坏，遭遇适然，命时当也。
