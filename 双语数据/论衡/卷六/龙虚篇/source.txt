盛夏之时，雷电击折树木，发坏室屋，俗谓天取龙，谓龙藏於树木之中，匿於屋室之间也，雷电击折树木，发坏屋室，则龙见於外。
龙见，雷取以升天。
世无愚智贤不肖，皆谓之然。
如考实之，虚妄言也。
夫天之取龙何意邪？
如以龙神为天使，犹贤臣为君使也，反报有时，无为取也。
如以龙遁逃不还，非神之行，天亦无用为也。
如龙之性当在天，在天上者固当生子，无为复在地。
如龙有升降，降龙生子於地，子长大，天取之，则世名雷电为天怒，取龙之子，无为怒也。
且龙之所居，常在水泽之中，不在木中屋间。
何以知之？
叔向之母曰： 深山大泽，实生龙蛇。 
传曰： 山致其高，云雨起焉。
水致其深，蛟龙生焉。 
传又言： 禹渡於江，黄龙负船。 
 荆次非渡淮，两龙绕舟。 
 东海之上，有丘欣，勇而有力，出过神渊，使御者饮马，马饮因没。
欣怒，拔剑入渊追马，见两蛟方食其马，手剑击杀两蛟。 
由是言之，蛟与龙常在渊水之中，不在木中屋间明矣。
在渊水之中，则鱼鳖之类。
鱼鳖之类，何为上天？
天之取龙，何用为哉？
如以天神乘龙而行，神恍惚无形，出入无间，无为乘龙也。
如仙人骑龙，天为仙者取龙，则仙人含天精气，形轻飞腾，若鸿鹄之状，无为骑龙也。
世称黄帝骑龙升天，此言盖虚，犹今谓天取龙也。
且世谓龙升天者，必谓神龙。
不神，不升天；升天，神之效也。
天地之性，人为贵，则龙贱矣。
贵者不神，贱者反神乎？
如龙之性有神与不神，神者升天，不神者不能。
龟蛇亦有神与不神，神龟神蛇，复升天乎？
且龙禀何气而独神？
天有仓龙、白虎、硃鸟、玄武之象也，地亦有龙、虎、鸟、龟之物。
四星之精，降生四兽。
虎鸟与龟不神，龙何故独神也？
人为倮虫之长，龙为鳞虫之长。俱为物长，谓龙升天，人复升天乎？
龙与人同，独谓能升天者，谓龙神也。
世或谓圣人神而先知，犹谓神龙能升天也。
因谓圣人先知之明，论龙之才，谓龙升天，故其宜也。
天地之间，恍惚无形，寒暑风雨之气乃为神。
今龙有形，有形则行，行则食，食则物之性也。
天地之性，有形体之类，能行食之物，不得为神。
何以言之，龙有体也。
传曰： 鳞虫三百，龙为之长。 
龙为鳞虫之长，安得无体？
何以言之，孔子曰： 龙食於清，游於清。龟食於清；游於浊；鱼食於浊，游於浊。
丘上不及龙，下不为鱼，中止其龟与！ 
《山海经》言：四海之外，有乘龙蛇之人。
世俗画龙之象，马首蛇尾。
由此言之，马、蛇之类也。
慎子曰： 蜚龙乘云，腾蛇游雾，云罢雨霁，与蚓蚁同矣。 
韩子曰： 龙之为虫也，鸣可狎而骑也。
然喉下有逆鳞尺余，人或婴之，必杀人矣。 
比之为蚓蚁，又言虫可狎而骑，蛇、马之类明矣。
传曰： 纣作象箸而箕子泣。 
泣之者，痛其极也。
夫有象箸，必有玉杯。
玉杯所盈，象箸所挟，则必龙肝豹胎。
夫龙肝可食，其龙难得。
难得则愁下，愁下则祸生，故从而痛之。
如龙神，其身不可得杀，其肝何可得食？
禽兽肝胎非一，称龙肝豹胎者，人得食而知其味美也。
春秋之时，龙见於绛郊。
魏献子问於蔡墨曰： 吾闻之，虫莫智於龙，以其不生得也。
谓之智，信乎？ 
对曰： 人实不知，非龙实智。
古者畜龙，故国有豢龙氏，有御龙氏。 
献子曰： 是二者，吾亦闻之，而不知其故。
是何谓也？ 
对曰： 昔有飂叔有裔子曰董父，实甚好龙，能求其嗜欲以饮食之，龙多归之。
乃扰畜龙，以服事舜，而锡之姓曰董，氏曰豢龙，封诸鬲川，鬲夷氏是其後也。
故帝舜氏世有畜龙。
及有夏，孔甲扰於帝，帝赐之乘龙，河、汉各二，各有雌雄，孔甲不能食也，而未获豢龙氏。
有陶唐氏既衰，其後有刘累学扰龙於豢龙氏，以事孔甲，能饮食龙。
夏后嘉之，赐氏曰御龙，以更豕韦之後。
龙一雌死，潜醢以食夏后夏后之。
既而使求，惧而不得，迁於鲁县，范氏其後也。 
献子曰： 今何故无之？ 
对曰： 夫物有其官，官修其方，朝夕思之。
一日失职，则死及之，失官不食。
官宿其业，其物乃至。
若泯弃之，物乃低伏，郁湮不育。 
由此言之，龙可畜又可食也。
可食之物，不能神矣。
世无其官，又无董父、後刘之人，故潜藏伏匿，出见希疏；出又乘云，与人殊路，人谓之神。
如存其官而有其人，则龙，牛之类也，何神之有？
以《山海经》言之，以慎子、韩子证之，以俗世之画验之，以箕子之泣订之，以蔡墨之对论之，知龙不能神，不能升天，天不以雷电取龙，明矣。
世俗言龙神而升天者，妄矣。
世俗之言，亦有缘也。
短书言： 龙无尺木，无以升天。 
又曰 升天 ，又言 尺木 ，谓龙从木中升天也。
彼短书之家，世俗之人也。
见雷电发时，龙随而起，当雷电树木之时，龙适与雷电俱在树木之侧，雷电去，龙随而上，故谓从树木之中升天也。
实者雷龙同类，感气相致，故《易》曰： 云从龙，风从虎。 
又言： 虎啸谷风至，龙兴景云起。 
龙与云相招，虎与风相致，故董仲舒雩祭之法，设土龙以为感也。
夫盛夏太阳用事，云雨干之。
太阳火也，云雨水也，火激薄则鸣而为雷。
龙闻雷声则起，起而云至，云至而龙乘之。
云雨感龙，龙亦起云而升天。
天极雷高，云消复降。
人见其乘云则谓 升天 ，见天为雷电则为 天取龙 。
世儒读《易》文，见传言，皆知龙者云之类。拘俗人之议，不能通其说；又见短书为证，故遂谓 天取龙 。
天不取龙，龙不升天。
当丘欣之杀两蛟也，手把其尾，拽而出之至渊之外，雷电击之。
蛟则龙之类也。
蛟龙见而云雨至，云雨至则雷电击。
如以天实取龙，龙为天用，何以死蛟为取之？
且鱼在水中，亦随云雨，蜚而乘云雨非升天也。
龙，鱼之类也，其乘雷电犹鱼之飞也。
鱼随云雨，不谓之神，龙乘雷电独谓之神。
世俗之言，失其实也。物在世间，各有所乘。
水蛇乘雾，龙乘云，鸟乘风。见龙乘云，独谓之神，失龙之实，诬龙之能也。
然则龙之所以为神者，以能屈伸其体，存亡其形。
屈伸其体，存亡其形，未足以为神也。
豫让吞炭，漆身为厉，人不识其形。
子贡灭须为妇人，人不知其状；龙变体自匿，人亦不能觉，变化藏匿者巧也。
物性亦有自然，狌狌知往，乾鹊知来，鹦鹉能言，三怪比龙，性变化也。
如以巧为神，豫让、子贡神也。
孔子曰： 游者可为网，飞者可为矰。
至於龙也，吾不知其乘风云上升。
今日见老子，其犹龙乎！ 
夫龙乘云而上，云消而下。
物类可察，上下可知；而云孔子不知。
以孔子之圣，尚不知龙，况俗人智浅，好奇之性，无实可之心，谓之龙神而升天，不足怪也。
