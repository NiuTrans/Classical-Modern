变复之家，以久雨为湛，久旸为旱。
旱应亢阳，湛应沈溺。
或难曰：夫一岁之中，十日者一雨，五日者一风。
雨颇留，湛之兆也。旸颇久，旱之渐也。
湛之时，人君未必沈溺也；旱之时，未必亢阳也。
人君为政，前後若一。然而一湛一早，时气也。
范蠡计然曰： 太岁在水，毁；金，穰；木，饥；火，旱。 
夫如是，水旱饥穰，有岁运也。
岁直其运，气当其世，变复之家，指而名之。
人君用其言，求过自改。
旸久自雨，雨久自旸，变复之家，遂名其功；人君然之，遂信其术。
试使人君恬居安处不求己过，天犹自雨，雨犹自旸。
旸济雨济之时，人君无事，变复之家，犹名其术。
是则阴阳之气，以人为主，不於天也。
夫人不能以行感天，天亦不随行而应人。
《春秋》鲁大雩，旱求雨之祭也。
旱久不雨，祷祭求福，若人之疾病祭神解祸矣。此变复也。
《诗》云： 月离於毕，比滂沲矣。 
《书》曰： 月之从星，则以风雨。 
然则风雨随月所离从也。
房星四表三道，日月之行，出入三道。
出北则湛，出南则旱。
或言出北则旱，南则湛。案月为天下占，房为九州候。月之南北，非独为鲁也。
孔子出，使子路赍雨具。有顷，天果大雨。
子路问其故，孔子曰： 昨暮月离於毕。 
後日，月复离毕。
孔子出，子路请赍雨具，孔子不听，出果无雨。
子路问其故，孔子曰： 昔日，月离其阴，故雨。昨暮，月离其阳，故不雨。 
夫如是，鲁雨自以月离，岂以政哉？
如审以政令月，离於毕为雨占，天下共之。
鲁雨，天下亦宜皆雨。
六国之时，政治不同，人君所行赏罚异时，必以雨为应政令月，离六七毕星，然後足也。
鲁缪公之时，岁旱。
缪公问县子： 天旱不雨，寡人欲暴巫，奚如？ 
县子不听。 欲徙市，奚如？ 
对曰： 天子崩，巷市七日；诸公薨，巷市五日。
为之徙市，不亦可乎！ 
案县子之言，徙市得雨也。
案《诗》、书之文，月离星得雨。
日月之行，有常节度，肯为徙市故，离毕之阴乎？夫月毕，天下占。
徙鲁之市，安耐移月？月之行天，三十日而周。
一月之中，一过毕星，离阳则旸。
假令徙市之感，能令月离毕，其时徙市而得雨乎。
夫如县子言，未可用也。
董仲舒求雨，申《春秋》之义，设虚立祀，父不食於枝庶，天不食於下地。
诸侯雩礼所祀，未知何神。
如天神也，唯王者天乃歆，诸侯及今长吏，天不享也。
神不歆享，安耐得神？
如云雨者气也，云雨之气，何用歆享？
触石而出，肤寸而合，不崇朝而辨雨天下，泰山也。
泰山雨天下，小山雨国邑。
然则大雩所祭，岂祭山乎？
假令审然，而不得也。
何以效之？
水异川而居，相高分寸，不决不流，不凿不合。
诚令人君祷祭水旁，能令高分寸之水流而合乎？
夫见在之水，相差无几，人君请之，终不耐行。
况雨无形兆，深藏高山，人君雩祭，安耐得之？
夫雨水在天地之间也，犹夫涕泣在人形中也。
或赍酒食，请於惠人之前，出其泣，惠人终不为之陨涕。
夫泣不可请而出，雨安可求而得？
雍门子悲哭，孟尝君为之流涕。
苏秦、张仪悲说坑中，鬼谷先生泣下沾襟。
或者傥可为雍门之声，出苏、张之说以感天乎！
天又耳目高远，音气不通。
杞梁之妻，又已悲哭，天不雨而城反崩。夫如是，竟当何以致雨？
雩祭之家，何用感天？
案月出北道，离毕之阴，希有不雨。
由此言之，北道，毕星之所在也。
北道星肯为雩祭之故下其雨乎？
孔子出，使子路赍雨具之时，鲁未必雩祭也。
不祭，沛然自雨；不求，旷然自旸。
夫如是，天之旸雨，自有时也。
一岁之中，旸雨连属。
当其雨也，谁求之者？
当其旸也，谁止之者？
人君听请，以安民施恩，必非贤也。
天至贤矣，时未当雨，伪请求之，故妄下其雨，人君听请之类也。
变复之家，不推类验之，空张法术，惑人君。
或未当雨，而贤君求之而不得；或适当自雨，恶君求之，遭遇其时。是使贤君受空责，而恶君蒙虚名也。
世称圣人纯而贤者驳，纯则行操无非，无非则政治无失。
然而世之圣君，莫有如尧、汤。
尧遭洪水，汤遭大旱。
如谓政治所致，尧、汤恶君也；如非政治，是运气也。
运气有时，安可请求？
世之论者，犹谓尧、汤水旱。
水旱者，时也；其小旱湛，皆政也。假令审然，何用致湛。
审以政致之，不修所以失之，而从请求，安耐复之？
世审称尧、汤水旱，天之运气，非政所致。
夫天之运气，时当自然，虽雩祭请求，终无补益。
而世又称汤以五过祷於桑林，时立得雨。
夫言运气，则桑林之说绌；称桑林，则运气之论消。
世之说称者，竟当何由？
救水旱之术，审当何用？
夫灾变大抵有二：有政治之灾，有无妄之变。
政治之灾，须耐求之，求之虽不耐得，而惠愍恻隐之恩，不得已之意也。
慈父之於子，孝子之於亲，知病不祀神，疾痛不和药。
又知病之必不可治，治之无益，然终不肯安坐待绝，犹卜筮求崇、召医和药者，恻痛殷勤，冀有验也。
既死气绝，不可如何，升屋之危，以衣招复，悲恨思慕，冀其悟也。
雩祭者之用心，慈父孝子之用意也。
无妄之灾，百民不知，必归於主。为政治者慰民之望，故亦必雩。
问： 政治之灾，无妄之变，何以别之？ 
曰：德酆政得，灾犹至者，无妄也；德衰政失，变应来者，政治也。
夫政治则外雩而内改，以复其亏；无妄则内守旧政，外修雩礼，以慰民心。
故夫无妄之气，厉世时至，当固自一，不宜改政。
何以验之？
周公为成王陈《立政》之言曰： 时则物有间之。自一话一言，我则末，维成德之彦，以乂我受民。 
周公立政，可谓得矣。
知非常之物，不赈不至，故敕成王自一话一言，政事无非，毋敢变易。
然则非常之变，无妄之气间而至也。
水气间尧，旱气间汤。
周宣以贤，遭遇久旱。
建初孟，北州连旱，牛死民乏，放流就贱。
圣主宽明於上，百官共职於下，太平之明时也。
政无细非，旱犹有，气间之也。
圣主知之，不改政行，转谷赈赡，损酆济耗。
斯见之审明，所以救赴之者得宜也。
鲁文公间岁大旱，臧文仲曰： 修城郭，贬食省用，务啬劝分。 
文仲知非政，故徒修备，不改政治。
变复之家，见变辄归於政，不揆政之无非，见异惧惑，变易操行，以不宜改而变，只取灾焉！
何以言必当雩也？
曰：《春秋》大雩，传家、公羊、谷梁无讥之文，当雩明矣。
曾晰对孔子言其志曰： 暮春者，春服既成，冠者五六人，童子六七人，浴乎沂，风乎舞雩，咏而归。 
孔子曰： 吾与点也！ 
鲁设雩祭於沂水之上。暮者，晚也；春谓四月也。春服既成，谓四月之服成也。冠者、童子，雩祭乐人也。浴乎沂，涉沂水也，象龙之从水中出也。风乎舞雩，风，歌也。咏而馈，咏歌馈祭也，歌咏而祭也。
说论之家，以为浴者，浴沂水中也，风干身也。
周之四月，正岁二月也，尚寒，安得浴而风干身？
由此言之，涉水不浴，雩祭审矣。
《春秋》《左氏传》曰： 启蛰而雩。 
又曰： 龙见而雩。启蛰、龙见。 皆二月也。春二月雩，秋八月亦雩。
春祈谷雨，秋祈谷实。
当今灵星，秋之雩也。
春雩废，秋雩在。故灵星之祀，岁雩祭也。
孔子曰： 吾与点也！ 
善点之言，欲以雩祭调和阴阳，故与之也。使雩失正，点欲为之，孔子宜非，不当与也。
樊迟从游，感雩而问，刺鲁不能崇德而徒雩也。
夫雩，古而有之。
故《礼》曰： 雩祭，祭水旱也。 
故有雩礼，故孔子不讥，而仲舒申之。
夫如是，雩祭，祀礼也。
雩祭得礼，则大水鼓用牲於社，亦古礼也。
得礼无非，当雩一也。
礼祭社，报生万物之功。
土地广远，难得辨祭，故立社为位，主心事之。
为水旱者，阴阳之气也，满六合难得尽祀，故修坛设位，敬恭祈求，效事社之义，复灾变之道也。
推生事死，推人事鬼。
阴阳精气，傥如生人能饮食乎？故共馨香，奉进旨嘉，区区惓惓，冀见答享。
推祭社言之，当雩二也。
岁气调和，灾害不生，尚犹而雩。
今有灵星，古昔之礼也。
况岁气有变，水旱不时，人君之惧，必痛甚矣。
虽有灵星之祀，犹复雩，恐前不备，肜绎之义也。
冀复灾变之亏，获酆穰之报，三也。
礼之心悃，乐之意欢忻。
悃愊以玉帛效心，欢忻以钟鼓验意。
雩祭请祈，人君精诚也。
精诚在内，无以效外。故雩祀尽己惶惧，关纳精心於雩祀之前，玉帛钟鼓之义，四也。
臣得罪於君，子获过於父，比自改更，且当谢罪。
惶惧於旱，如政治所致，臣子得罪获过之类也。
默改政治，潜易操行，不彰於外，天怒不释。故必雩祭，惶惧之义，五也。
汉立博士之官，师弟子相呵难，欲极道之深，形是非之理也。
不出横难，不得从说；不发苦诘，不闻甘对。
导才低仰，欲求裨也；砥石劘厉，欲求銛也。
推《春秋》之义，求雩祭之说，实孔子之心，考仲舒之意，孔子既殁，仲舒已死，世之论者，孰当复问？
唯若孔子之徒，仲舒之党，为能说之。
