图宅术曰 宅有八术，以六甲之名，数而第之，第定名立，宫商殊别。宅有五音，姓有五声。
宅不宜其姓，姓与宅相贼，则疾病死亡，犯罪遇祸。 
诘曰：夫人之在天地之间也，万物之贵者耳。
其有宅也，犹鸟之有巢，兽之有穴也。
谓宅有甲乙，巢穴复有甲乙乎？
甲乙之神，独在民家，不在鸟兽何？
夫人之有宅，犹有田也，以田饮食，以宅居处。
人民所重，莫食最急，先田後宅，田重於宅也。
田间阡陌，可以制八术，比土为田，可以数甲乙，甲乙之术独施於宅，不设於田，何也？
府廷之内，吏舍比属，吏舍之形制，何殊於宅，吏之居处，何异於民，不以甲乙第舍，独以甲乙数宅，何也？
民间之宅，与乡亭比屋相属，接界相连。
不并数乡亭，独第民家。
甲乙之神，何以独立於民家也？
数宅之术行市亭，数巷街以第甲乙。
入市门曲折，亦有巷街。人昼夜居家，朝夕坐市，其实一也，市肆户何以不第甲乙？
州郡列居，县邑杂处，与街巷民家何以异？
州郡县邑何以不数甲乙也？
天地开辟有甲乙邪？
後王乃有甲乙。
如天地开辟本有甲乙，则上古之时，巢居穴处，无屋宅之居、街巷之制，甲乙之神皆何在？
数宅既以甲乙，五行之家数日亦当以甲乙。
甲乙有支干，支干有加时。
支干加时，专此者吉，相贼者凶。
当其不举也，未必加忧辱也。
事理有曲直，罪法有轻重，上官平心，原其狱状，未有支干吉凶之验，而有事理曲直之效，为支干者何以对此？
武王以甲子日战胜，纣以甲子日战负，二家俱期，两军相当，旗帜相望，俱用一日，或存或亡。
且甲与子专比，昧爽时加寅，寅与甲乙不相贼，武王终以破纣，何也？
日，火也，在天为日，在地为火。
何以验之？
阳燧乡日，火从天来。
由此言之，火，日气也。
日有甲乙，火无甲乙？
何日十而辰十二，日辰相配，故甲与子连。
所谓日十者，何等也？
端端之日有十邪，而将一有十名也？
如端端之日有十，甲乙是其名，何以不徒言甲乙，必言子丑？
何日廷图甲乙有位，子丑亦有处，各有部署，列布五方，若王者营卫，常居不动今端端之日中行，旦出东方，夕入西方，行而不已，与日廷异，何谓甲乙为日之名乎？
术家更说日甲乙者，自天地神也。日更用事，自用甲乙胜负为吉凶，非端端之日名也。
夫如是，於五行之象，徒当用甲乙决吉凶而已，何为言加时乎？
案加时者，端端之日加也。
端端之日安得胜负？
五音之家，用口调姓名及字，用姓定其名，用名正其字。
口有张歙，声有外内，以定五音宫商之实。
夫人之有姓者，用禀於天。
天得五行之气为姓邪？
以口张歙、声外内为姓也？
如以本所禀於天者为姓，若五谷万物禀气矣，何故用口张歙、声内外定正之乎？
古者因生以赐姓，因其所生赐之姓也。
若夏吞薏苡而生，则姓苡氏；商吞燕子而生，则姓为子氏；周履大人迹，则姬氏。
其立名也，以信、以像、以假、以类。
以生名为信，若鲁公子友生，文在其手曰 友 也。
以德名为义，若文王为昌、武王为发也。
以类名为像，若孔子名丘也。
取於物为假，若宋公名杵臼也。
取於父为类，有似类於父也。
其立字也，展名取同义，名赐字子贡，名予字子我。
其立姓则以本所生，置名则以信、义、像、假、类，字则展名取同义，不用口张歙、外内。
调宫商之义为五音术，何璩见而用？
古有本姓，有氏姓，陶氏、田氏，事之氏姓也；上官氏、司马氏，吏之氏姓也；孟氏、仲氏，王父字之氏姓也。
氏姓有三：事乎！
吏乎！王父字乎！以本姓则用所生，以氏姓则用事、吏、王父字，用口张歙调姓之义何居？
匈奴之俗，有名无姓字，无与相调谐，自以寿命终，祸福何在？
礼： 买妾不知其姓则卜之。 
不知者，不知本姓也。
夫妾必有父母家姓，然而必卜之者，父母姓转易失实，礼重取同姓，故必卜之。
姓徒用口调谐姓族，则礼买妾何故卜之？
图宅术曰： 商家门不宜南向，徵家门不宜北向。 
则商金，南方火也；徵火，北方水也。
水胜火，火贼金，五行之气不相得，故五姓之宅，门有宜向。
向得其宜，富贵吉昌；向失其宜，贫贱衰耗。
夫门之与堂何以异？
五姓之门，各有五姓之堂，所向无宜何？
门之掩地，不如堂庑，朝夕所处，於堂不於门。
图吉凶者，宜皆以堂。
如门，人所出入，则户亦宜然。
孔子曰： 谁能出之由户？ 
言户不言门。
五祀之祭，门与户均。
如当以门正所向，则户何以不当与门相应乎？
且今府廷之内，吏舍连属，门向有南北；长吏舍传，闾居有东西。
长吏之姓，必有宫商，诸吏之舍必有徵羽。
安官迁徙，未必角姓门南向也；失位贬黜，未必商姓门北出也。
或安官迁徙，或失位贬黜何？
姓有五音，人之性质亦有五行。
五音之家，商家不宜南向门，则人禀金之性者，可复不宜南向坐、南行步乎？
一曰：五音之门，有五行之人。假令商姓口食五人，五人中各有五色，木人青，火人赤，水人黑，金人白，土人黄。
五色之人，俱出南向之门，或凶或吉，寿命或短或长。凶而短者未必色白，吉而长者，未必色黄也。五行之家，何以为决？
南向之门，贱商姓家，其实如何？
南方，火也，使火气之祸，若火延燔，径从南方来乎？则虽为北向门犹之凶也。
火气之祸，若夏日之热，四方洽浃乎，则天地之间皆得其气，南向门家何以独凶？南方火者，火位南方，一曰其气布在四方，非必南方独有火，四方无有也，犹水位在北方，四方犹有水也。
火满天下，水辨四方。火或在人之南，或在人之北。
谓火常在南方，是则东方可无金，西方可无木乎？
