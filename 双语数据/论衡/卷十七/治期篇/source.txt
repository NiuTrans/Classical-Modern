世谓古人君贤，则道德施行，施行则功成治安；人君不肖，则道德顿废，顿废则功败治乱。
古今论者，莫谓不然。
何则？
见尧、舜贤圣致太平，桀、纣无道致乱得诛。
如实论之，命期自然，非德化也。
吏百石以，若食以，居位治民，为政布教，教行与止，民治与乱，皆有命焉。
或才高行洁，居位职废；或智浅操洿，治民而立。
上古之黜陟幽明，考功，据有功而加赏，案无功而施罚。
是考命而长禄，非实才而厚能也。
论者因考功之法，据效而定贤，则谓民治国安者，贤君之所致；民乱国危者，无道之所为也。
故危乱之变至，论者以责人君，归罪於为政不得其道。
人君受以自责，愁神苦思，撼动形体，而危乱之变，终不减除。
空愤人君人心，使明知之主，虚受之责，世论传称，使之然也。
夫贤君能治当安之民，不能化当乱之世。
良医能行其针药，使方术验者，遇未死之人，得未死之病也。
如命穷病困，则虽扁鹊末如之何。
夫命穷病困之不可治，犹夫乱民之不可安也；药气之愈病，犹教导之安民也，皆有命时，不可令勉力也。
公伯寮诉子路於季孙，子服景伯以告孔子。孔子曰： 道之将行也与，命也！
道之将废也与，命也！ 
由此言之，教之行废，国之安危，皆在命时，非人力也。
夫世乱民逆，国之危殆，灾害系於上天，贤君之德，不能消却。
《诗》道周宣王遭大旱矣。
《诗》曰： 周余黎民，靡有孑遗。 
言无有可遗一人不被害者。
宣王贤者，嫌於德微。仁惠盛者，莫过尧、汤，尧遭洪水，汤遭大旱。
水旱，灾害之甚者也，而二圣逢之，岂二圣政之所致哉？
天地历数当然也。
以尧、汤之水旱，准百王之灾害，非德所致，非德所致，则其福佑非德所为也。
贤君之治国也，犹慈父之治家。
慈父耐平教明令，耐使子孙皆为孝善。
子孙孝善，是家兴也；百姓平安，是国昌也。
昌必有衰，兴必有废。
兴昌非德所能成，然则衰废非德所能败也。
昌衰兴废，皆天时也。
此善恶之实，未言苦乐之效也。
家安人乐，富饶财用足也。
案富饶者命厚所致，非贤惠所获也。
人皆知富饶居安乐者命禄厚，而不知国安治化行者历数吉也。
故世治非贤圣之功，衰乱非无道之致。
国当衰乱，贤圣不能盛；时当治，恶人不能乱。
世之治乱，在时不在政；国之安危，在数不在教。
贤不贤之君，明不明之政，无能损益。
世称五帝之时，天下太平，家有十年之蓄，人有君子之行。
或时不然，世增其美，亦或时政致。
何以审之？
夫世之所以为乱者，不以贼盗众多，兵革并起，民弃礼义，负畔其上乎？
若此者，由谷食乏绝，不能忍饥寒。
夫饥寒并至而能无为非者寡，然则温饱并至而能不为善者希。传曰： 仓禀实，民知礼节；衣食足，民知荣辱。 
让生於有余，争起於不足。
谷足食多，礼义之心生；礼丰义重，平安之基立矣。
故饥岁之春，不食亲戚，穰岁之秋，召及四邻。
不食亲戚，恶行也；召及四邻，善义也。
为善恶之行，不在人质性，在於岁之饥穰。
由此言之，礼义之行，在谷足也。
案谷成败，自有年岁。
年岁水旱，五谷不成，非政所致，时数然也。
必谓水旱政治所致，不能为政者莫过桀、纣，桀、纣之时，宜常水旱。
案桀、纣之时，无饥耗之灾。
灾至自有数，或时返在圣君之世。
实事者说尧之洪水，汤之大旱，皆有遭遇，非政恶之所致。
说百王之害，独谓为恶之应，此见尧、汤德优，百王劣也。
审一足以见百，明恶足以照善。
尧、汤证百王，至百王遭变，非政所致，以变见而明祸福。
五帝致太平，非德所就，明矣。
人之温病而死也，先有凶色见於面部。
其病，遇邪气也，其病不愈。至於身死，命寿讫也。
国之乱亡，与此同验。
有变见於天地，犹人温病而死，色见於面部也。
有水旱之灾，犹人遇气而病也。
灾祸不除，至於国亡，犹病不愈，至於身死也。
论者谓变征政治，贤人温病色凶，可谓操行所生乎？
谓水旱者无道所致，贤者遭病，可谓无状所得乎？
谓亡者为恶极，贤者身死，可谓罪重乎？
夫贤人有被病而早死，恶人有完强而老寿，人之病死，不在操行为恶也。
然则国之乱亡，不在政之是非。
恶人完强而老寿，非政平安而常存。
由此言之，祸变不足以明恶，福瑞不足以表善，明矣。
在天之变，日月薄蚀，四十二月日一食，五六月月亦一食食有常数，不在政治，百变千灾，皆同一状，未必人君政教所致。
岁害鸟帑，周、楚有祸；綝然之气见，宋、卫、陈、郑皆灾。
当此之时，六国政教未必失误也。
历阳之都，一夕沈而为湖，当时历阳长吏未必诳妄也。
成败系於天，吉凶制於时。
人事未为，天气已见，非时而何？
五谷生地，一丰一耗；谷粜在市，一贵一贱。
丰者未必贱，耗者未必贵。
丰耗有岁，贵贱有时。
时当贵，丰谷价增；时当贱，耗谷直减。
夫谷之贵贱不在丰耗，犹国之治乱不在善恶。
贤君之立，偶在当治之世，德自明於上，民自善於下，世平民安，瑞佑并至，世则谓之贤君所致。
无道之君，偶生於当乱之时，世扰俗乱，灾害不绝，遂以破国亡身灭嗣，世皆谓之为恶所致。
若此，明於善恶之外形，不见祸福之内实也。
祸福不在善恶，善恶之证不在祸福。
长吏到官，未有所行，政教因前，无所改更。然而盗贼或多或寡，灾害或无或有，夫何故哉？
长吏秩贵，当阶平安以升迁，或命贱不任，当由危乱以贬诎也。
以今之长吏，况古之国君，安危存亡，可得论也。
