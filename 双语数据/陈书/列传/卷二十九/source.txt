熊昙朗，豫章南昌人也。世为郡著姓。
昙朗跅弛不羁，有膂力，容貌甚伟。
侯景之乱，稍聚少年，据豊城县为栅，桀黠劫盗多附之。
梁元帝以为巴山太守。
荆州陷，昙朗兵力稍强，劫掠邻县，缚卖居民，山谷之中，最为巨患。
及侯瑱镇豫章，昙朗外示服从，阴欲图瑱。
侯方儿之反瑱也，昙朗为之谋主。瑱败，昙朗获瑱马仗子女甚多。
及萧勃逾领，欧阳頠为前军，昙朗绐頠共往巴山袭黄法抃，又报法抃期共破頠，约曰 事捷与我马仗 。
及出军，与頠掎角而进，又绐頠曰 余孝顷欲相掩袭，须分留奇兵，甲仗既少，恐不能济 。
頠乃送甲三百领助之。
及至城下，将战，昙朗伪北，法抃乘之，頠失援，狼狈退衄，昙朗取其马仗而归。
时巴山陈定亦拥兵立寨，昙朗伪以女妻定子。
又谓定曰 周迪、余孝顷并不愿此婚，必须以强兵来迎 。
定乃遣精甲三百并土豪二十人往迎，既至，昙朗执之，收其马仗，并论价责赎。
绍泰二年，昙朗以南川豪帅，随例除游骑将军。
寻为持节、飙猛将军、桂州刺史资，领豊城令，历宜新、豫章二郡太守。
王琳遣李孝钦等随余孝顷于临川攻周迪，昙朗率所领赴援。
其年，以功除持节、通直散骑常侍、宁远将军，封永化县侯，邑一千户，给鼓吹一部。
又以抗御王琳之功，授平西将军、开府仪同三司，馀并如故。
及周文育攻余孝劢于豫章，昙朗出军会之，文育失利，昙朗乃害文育，以应王琳，事见文育传。
于是尽执文育所部诸将，据新淦县，带江为城。
王琳东下，世祖征南川兵，江州刺史周迪、高州刺史黄法抃欲沿流应赴，昙朗乃据城列舰断遏，迪等与法抃因帅南中兵筑城围之，绝其与琳信使。
及王琳败走，昙朗党援离心，迪攻陷其城，虏其男女万馀口。
昙朗走入村中，村民斩之，传首京师，悬于硃雀观。
于是尽收其宗族，无少长皆弃市。
周迪，临川南城人也。
少居山谷，有膂力，能挽强弩，以弋猎为事。
侯景之乱，迪宗人周续起兵于临川，梁始兴王萧毅以郡让续，迪召募乡人从之，每战必勇冠众军。
续所部渠帅，皆郡中豪族，稍骄横，续颇禁之，渠帅等并怨望，乃相率杀续，推迪为主，迪乃据有临川之地，筑城于工塘。
梁元帝授迪持节、通直散骑常侍、壮武将军、高州刺史，封临汝县侯，邑五百户。
绍泰二年，除临川内史。
寻授使持节、散骑常侍、信威将军、衡州刺史，领临川内史。
周文育之讨萧勃也，迪按甲保境，以观成败。
文育使长史陆山才说迪，迪乃大出粮饷，以资文育。
勃平，以功加振远将军，迁江州刺史。
高祖受禅，王琳东下，迪欲自据南川，乃总召所部八郡守宰结盟，声言入赴，朝廷恐其为变，因厚慰抚之。琳至湓城，新吴洞主余孝顷举兵应琳。琳以为南川诸郡可传檄而定，乃遣其将李孝钦、樊猛等南征粮饷。
猛等与余孝顷相合，众且二万，来趋工塘，连八城以逼迪。
迪使周敷率众顿临川故郡，截断江口，因出与战，大败之，屠其八城，生擒李孝钦、樊猛、余孝顷送于京师，收其军实，器械山积，并虏其人马，迪并自纳之。
永定二年，以功加平南将军、开府仪同三司，增邑一千五百户，给鼓吹一部。
世祖嗣位，进号安南将军。
熊昙朗之反也，迪与周敷、黄法抃等率兵共围昙朗，屠之，尽有其众。
王琳败后，世祖徵迪出镇湓城，又徵其子入朝，迪趑趄顾望，并不至。
豫章太守周敷本属于迪。至是与黄法抃率其所部诣阙，世祖录其破熊昙朗之功，并加官赏，迪闻之，甚不平，乃阴与留异相结。
及王师讨异，迪疑惧不自安，乃使其弟方兴率兵袭周敷，敷与战，破之。
又别使兵袭华皎于湓城，事觉，尽为皎所擒。
天嘉三年春，世祖乃下诏赦南川士民为迪所诖误者，使江州刺史吴明彻都督众军，与高州刺史黄法抃、豫章太守周敷讨迪。于是尚书下符曰：告临川郡士庶：昔西京为盛，信、越背诞；东都中兴，萌、宠违戾。
是以鹰鹯竞逐，菹醢极诛，自古有之，其来尚矣。
逆贼周迪，本出舆台，有梁丧乱，暴掠山谷。
我高祖躬率百越，师次九川，濯其泥沙，假以毛羽，裁解豚佩，仍剖兽符，卵翼之恩，方斯莫喻。
皇运肇基，颇布诚款，国步艰阻，竟微效力。
龙节绣衣，藉王爵而御下，熊旗组甲，因地险而陵上。
日者王琳始贰，萧勃未夷，西结三湘，南通五岭，衡、广戡定，既安反侧，江、郢纷梗，复生携背，拥据一郡，苟且百心，志貌常违，言迹不副。
特以新吴未静，地远兵强，互相兼并，成其形势。
收获器械，俘虏士民，并曰私财，曾无献捷。
时遣一介，终持两端。
朝廷光大含弘，引纳崇遇，遂乃位等三槐，任均四岳，富贵隆赫，超绝功臣。
加以出师逾岭，远相响援，按甲断江，翻然猜拒。
故司空愍公，敦以宗盟，情同骨肉，城池连接，势犹脣齿，彭亡之祸，坐观难作，阶此飐故，结其党与。
于时北寇侵轶，西贼凭陵，扉屦糇粮，悉以资寇，爵号军容，一遵伪党。
及王师凯振，大定区中，天网恢弘，弃之度外，玺书纶诰，抚慰绸缪，冠盖缙绅，敦授重叠。
至于熊昙朗剿灭，豊城克定，盖由仪同法抃之元功，安西周敷之效力，司勋有典，懋赏斯旧，恶直丑正，自为仇仇，悖礼奸谋，因此滋甚。
征出湓城，历年不就，求遣侍子，累载未朝。
外诱逋亡，招集不逞，中调京辇，规冀非常。
擅敛征赋，罕归九府，拥遏二贾，害及四民，潜结贼异，共为表里，同恶相求，密加应援。
谓我六军薄伐，三越未宁，屠破述城，虏缚妻息，分袭湓镇，称兵蠡邦，拘逼酋豪，攻围城邑，幸国有备，应时衄殄。
假节、通直散骑常侍、仁武将军、寻阳太守怀仁县伯华皎，明威将军、庐陵太守益阳县子陆子隆，并破贼徒，克全郡境。
持节、散骑常侍、安西将军、定州刺史、领豫章太守西豊县侯周敷，躬扞沟垒，身当矢石，率兹义勇，以寡摧众，斩馘万计，俘虏千群。
迪方收馀烬，还固墉堞。
使持节、安南将军、开府仪同三司、高州刺史新建县侯法抃，雄绩早宣，忠诚夙著，未奉王命，前率义旅，既援敷等，又全子隆，裹粮擐甲，仍蹑飞走，批熊之旅，驱驰越电，振武之众，叱咤移山，以此追奔，理无遗类。
虽复朽株将拔，非待寻斧，落叶就殒，无劳烈风；但去草绝根，在于未蔓，扑火止燎，贵乎速灭，分命将帅，实资英果。
今遣镇南仪同司马、湘东公相刘广德，兼平西司马孙晓，北新蔡太守鲁广达，持节、安南将军、吴州刺史彭泽县侯鲁悉达，甲士万人，步出兴口。
又遣前吴兴太守胡铄，树功将军、前宣城太守钱法成，天门、义阳二郡太守樊毅，云麾将军、合州刺史南固县侯焦僧度，严武将军、建州刺史辰县子张智达，持节、都督江吴二州诸军事、安南将军、江州刺史安吴县侯吴明彻，楼舰马步，直指临川。
前安成内史刘士京，巴山太守蔡僧贵，南康内史刘峰，庐陵太守陆子隆，安成内史阙慎，并受仪同法抃节度，同会故郡。
又命寻阳太守华皎，光烈将军、巴州刺史潘纯陀，平西将军、郢州刺史欣乐县侯章昭达，并率貔豹，迳造贼城。
使持节、散骑常侍、镇南将军、开府仪同三司、湘州刺史湘东郡公度，分遣偏裨，相继上道，戈船蔽水，彀骑弥山。
又诏镇南将军、开府仪同三司欧阳頠，率其子弟交州刺史盛、新除太子右率邃、衡州刺史侯晓等，以劲越之兵，逾岭北迈。
千里同期，百道俱集，如脱稽诛，更淹旬晦，司空、大都督安都已平贼异，凯归非久，饮至礼毕，乘胜长驱，剿扑凶丑，如燎毛发。
已有明诏，罪唯迪身，黎民何辜，一皆原宥。
其有因机立功，赏如别格；执迷不改，刑兹罔赦。
吴明彻至临川，令众军作连城攻迪，相拒不能克，世祖乃遣高宗总督讨之，迪众溃，妻子悉擒，乃脱身逾岭之晋安，依于陈宝应。
宝应以兵资迪，留异又遣第二子忠臣随之。
明年秋，复越东兴岭，东兴、南城、永成县民，皆迪故人，复共应之。
世祖遣都督章昭达征迪，迪又散于山谷。
初，侯景之乱也，百姓皆弃本业，群聚为盗，唯迪所部，独不侵扰，并分给田畴，督其耕作，民下肆业，各有赢储，政教严明，征敛必至，馀郡乏绝者，皆仰以取给。
迪性质朴，不事威仪，冬则短身布袍，夏则紫纱袜腹，居常徒跣，虽外列兵卫，内有女伎，挼绳破篾，傍若无人。
然轻财好施，凡所周赡，毫厘必钧，讷于言语，而襟怀信实，临川人皆德之。
至是并共藏匿，虽加诛戮，无肯言者。
昭达仍度岭，顿于建安，与陈宝应相抗，迪复收合出东兴。
时宣城太守钱肃镇东兴，以城降迪。
吴州刺史陈详，率师攻迪，详兵大败，虔化侯陈訬、陈留太守张遂并战死，于是迪众复振。
世祖遣都督程灵洗击破之，迪又与十馀人窜于山穴中。日月转久，相随者亦稍苦之。
后遣人潜出临川郡市鱼鲑，足痛，舍于邑子，邑子告临川太守骆牙，牙执之，令取迪自效。
因使腹心勇士随入山中，诱迪出猎，伏兵于道傍，斩之，传首京都，枭于硃雀观三日。
留异，东阳长山人也。
世为郡著姓。
异善自居处，言语酝藉，为乡里雄豪。
多聚恶少，陵侮贫贱，守宰皆患之。
梁代为蟹浦戍主，历晋安、安固二县令。
侯景之乱，还乡里，召募士卒，东阳郡丞与异有隙，引兵诛之，及其妻子。
太守沈巡援台，让郡于异，异使兄子超监知郡事，率兵随巡出都。
及京城陷，异随临城公萧大连，大连板为司马，委以军事。
异性残暴，无远略，督责大连军主及以左右私树威福，众并患之。
会景将军宋子仙济浙江，异奔还乡里，寻以其众降于子仙。
是时大连亦趣东阳之信安岭，欲之鄱阳，异乃为子仙乡导，令执大连。
侯景署异为东阳太守，收其妻子为质。
景行台刘神茂建义拒景，异外同神茂，而密契于景。
及神茂败绩，为景所诛，异独获免。
侯景平后，王僧辩使异慰劳东阳，仍纠合乡闾，保据岩阻，其徒甚盛，州郡惮焉。
元帝以为信安令。
荆州陷，王僧辩以异为东阳太守。
世祖平定会稽，异虽转输粮馈，而拥擅一郡，威福在己。
绍泰二年，以应接之功，除持节、通直散骑常侍、信武将军、缙州刺史，领东阳太守，封永兴县侯，邑五百户。
其年迁散骑常侍、信威将军，增邑三百户，馀并如故。
又以世祖长女豊安公主配异第三子贞臣。
永定二年，征异为使持节、散骑常侍、都督南徐州诸军事、平北将军、南徐州刺史，异迁延不就。
世祖即位，改授都督缙州诸军事、安南将军、缙州刺史，领东阳太守。
异频遣其长史王澌为使入朝，澌每言朝廷虚弱，异信之，虽外示臣节，恒怀两端，与王琳自鄱阳信安岭潜通信使。
王琳又遣使往东阳，署守宰。
及琳败，世祖遣左卫将军沈恪代异为郡，实以兵袭之。
异出下淮抗御，恪与战，败绩，退还钱塘，异乃表启逊谢。
是时众军方事湘、郢，乃降诏书慰喻，且羁縻之，异亦知朝廷终讨于己，乃使兵戍下淮及建德，以备江路。
湘州平，世祖乃下诏曰：昔四罪难弘，大妫之所无赦，九黎乱德，少昊之所必诛。自古皇王，不贪征伐，苟为时蠹，事非获已。
逆贼留异，数应亡灭，缮甲完聚，由来积年。
进谢群龙，自跃于千里，退怀首鼠，恒持于百心。
中岁密契番禺，既弘天网，赐以名爵，敦以国姻，傥望怀音，犹能革面。
王琳窃据中流，翻相应接，别引南川之岭路，专为东道之主人，结附凶渠，唯欣祸乱。
既妖氛荡定，气沮心孤，类伤鸟之惊弦，等穷兽之谋触。
虽复遣家入质，子阳之态转遒；侍子还朝，隗嚣之心方炽。
朕志相成养，不计疵慝，披襟解带，敦喻殷勤。
蜂目弥彰，枭声无改，遂置军江口，严戍下淮，显然反叛，非可容匿。
且缙邦膏腴，稽南殷旷，永割王赋，长壅国民，竹箭良材，绝望京辇，萑蒲小盗，共肆贪残，念彼馀，兼其慨息。
西戎屈膝，自款重关，秦国依风，并输侵地，三边已乂，四表咸宁，唯此微妖，所宜清殄。
可遣使持节、都督南徐州诸军事、征北将军、司空、南徐州刺史桂阳郡开国公安都指往擒戮，罪止异身，馀无所问。
异本谓官军自钱塘江而上，安都乃由会稽、诸暨步道袭之。
异闻兵至，大恐，弃郡奔于桃支岭，于岭口立栅自固。
明年春，安都大破其栅，异与第二子忠臣奔于陈宝应，于是虏其馀党男女数千人。
天嘉五年，陈宝应平，并擒异送都，斩于建康市，子侄及同党无少长皆伏诛，唯第三子贞臣以尚主获免。
陈宝应，晋安候官人也。
世为闽中四姓。
父羽，有材干，为郡雄豪。
宝应性反覆，多变诈。
梁代晋安数反，累杀郡将，羽初并扇惑合成其事，后复为官军乡导破之，由是一郡兵权皆自己出。
侯景之乱，晋安太守、宾化侯萧云以郡让羽，羽年老，但治郡事，令宝应典兵。
是时东境饥馑，会稽尤甚，死者十七八，平民男女，并皆自卖，而晋安独豊沃。
宝应自海道寇临安、永嘉及会稽、馀姚、诸暨，又载米粟与之贸易，多致玉帛子女，其有能致舟乘者，亦并奔归之，由是大致赀产，士众强盛。
侯景平，元帝因以羽为晋安太守。
高祖辅政，羽请归老，求传郡于宝应，高祖许之。
绍泰元年，授壮武将军、晋安太守，寻加员外散骑常侍。
二年，封候官县侯，邑五百户。
时东西岭路，寇贼拥隔，宝应自海道趋于会稽贡献。
高祖受禅，授持节、散骑常侍、信武将军、闽州刺史，领会稽太守。
世祖嗣位，进号宣毅将军，又加其父光禄大夫，仍命宗正录其本系，编为宗室，并遣使条其子女，无大小并加封爵。
宝应娶留异女为妻，侯安都之讨异也，宝应遣兵助之，又资周迪兵粮，出寇临川。
及都督章昭达于东兴、南城破迪，世祖因命昭达都督众军，由建安南道渡岭，又命益州刺史领信义太守余孝顷都督会稽、东阳、临海、永嘉诸军自东道会之，以讨宝应，并诏宗正绝其属籍。
于是尚书下符曰：
告晋安士庶：昔陇西旅拒，汉不稽诛，辽东叛换，魏申宏略。
若夫无诸汉之策勋，有扈夏之同姓，至于纳吴濞之子，致横海之师，违姒启之命，有《甘誓》之讨。
况乃族不系于宗盟，名无纪于庸器，而显成三叛，飐深四罪者乎？
案闽寇陈宝应父子，卉服支孽，本迷爱敬。
梁季丧乱，闽隅阻绝，父既豪侠，扇动蛮陬，椎髻箕坐，自为渠帅，无闻训义，所资奸谄，爰肆蜂豺，俄而解印。
炎行方谢，网漏吞舟，日月居诸，弃之度外。
自东南王气，实表圣基，斗牛聚星，允符王迹，梯山航海，虽若款诚，擅割瑰珍，竟微职贡。
朝廷遵养含弘，宠灵隆赫，起家临郡，兼昼绣之荣，裂地置州，假籓麾之盛。
即封户牖，仍邑栎阳，乘华毂者十人，保弊庐而万石。
又以盛汉君临，推恩娄敬，隆周朝会，乃长滕侯，由是紫泥青纸，远贲恩泽，乡亭龟组，颁及婴孩。
自谷迁乔，孰复为拟，而苞藏鸩毒，敢行狼戾。
连结留异，表里周迪，盟歃婚姻，自为脣齿，屈强山谷，推移岁时。
及我彀骑防山，定秦望之西部，戈船下濑，克汇泽之南川，遂敢举斧，并助凶孽，莫不应弦摧衄，尽殪丑徒。
每以罪在酋渠，悯兹驱逼，所收俘馘，并勒矜放。
仍遣中使，爰降诏书，天网恢弘，犹许改思。
异既走险，迪又逃刑，诳侮王人，为之川薮，遂使袁熙请席，远叹头行，马援观蛙，犹安井底。
至如遏绝九赋，剽掠四民，阖境资财，尽室封夺，凡厥苍头，皆略黔首。
蝥贼相扇，叶契连踪，乃复逾超瀛冥，寇扰浃口，侵轶岭峤，掩袭述城，缚掠吏民，焚烧官寺，此而可纵，孰不可容？
今遣沙州刺史俞文冏，明威将军程文季，假节、宣猛将军、成州刺史甘他，假节、云旗将军谭瑱，假节、宣猛将军、前监临海郡陈思庆，前军将军徐智远，明毅将军宜黄县开国侯慧纪，开远将军、新除晋安太守赵彖，持节、通直散骑常侍、壮武将军、定州刺史康乐县开国侯林冯，假节、信威将军、都督东讨诸军事、益州刺史余孝顷，率羽林二万，蒙冲盖海，乘跨沧波，扫荡巢窟。
此皆明耻教战，濡须鞠旅，累从杨仆，亟走孙恩，斩蛟中流，命冯夷而鸣鼓，鼋鼍为驾，阑方壶而建旗。
义安太守张绍宾，忠诚款到，累使求军，南康内史裴忌，新除轻车将军刘峰，东衡州刺史钱道戢，并即遣人仗，与绍宾同行。
故司空欧阳公，昔有表奏，请宣薄伐，遥途意合，若伏波之论兵，长逝遗诚，同子颜之勿赦。
征南薨谢，上策无忘，周南馀恨，嗣子弗忝。
广州刺史欧阳纥，克符家声，聿遵广略，舟师步卒，二万分趋，水扼长鲸，陆制封犭希，董率衡、广之师，会我六军。
潼州刺史李者，明州刺史戴晃，新州刺史区白兽，壮武将军修行师，陈留太守张遂，前安成内史阙慎，前庐陵太守陆子隆，前豫宁太守任蛮奴，巴山太守黄法慈，戎昭将军、湘东公世子徐敬成，吴州刺史鲁广达，前吴州刺史遂兴县开国侯详，使持节、都督征讨诸军事、散骑常侍、护军将军昭达，率缇骑五千，组甲二万，直渡邵武，仍顿晋安。
按辔扬旌，夷山堙谷，指期掎角，以制飞走。
前宣城太守钱肃，临川太守骆牙，太子左卫率孙诩，寻阳太守莫景隆，豫章太守刘广德，并随机镇遏，络驿在路。
使持节、散骑常侍、镇南将军、开府仪同三司、江州刺史新建县开国侯法抃，戒严中流，以为后殿。
斧钺所临，罪唯元恶及留异父子。
其党主帅，虽有请泥函谷，相背淮阴，若能翻然改图，因机立效，非止肆眚，仍加赏擢。
其建、晋士民，久被驱迫者，大军明加抚慰，各安乐业，流寓失乡，既还本土。
其馀立功立事，已具赏格。若执迷不改，同恶趑趄，斧钺一临，罔知所赦。
昭达既克周迪，逾东兴岭，顿于建安，余孝顷又自临海道袭于晋安，宝应据建安之湖际，逆拒王师，水陆为栅。
昭达深沟高垒，不与战，但命军士伐木为簰。
俄而水盛，乘流放之，突其水栅，仍水步薄之，宝应众溃，身奔山草间，窘而就执，并其子弟二十人送都，斩于建康市。
史臣曰：梁末之灾沴，群凶竞起，郡邑岩穴之长，村屯邬壁之豪，资剽掠以致强，恣陵侮而为大。
高祖应期拨乱，戡定安辑，熊昙朗、周迪、留异、陈宝应虽身逢兴运，犹志在乱常。
昙朗奸慝翻覆，夷灭斯为幸矣。
宝应及异，世祖或敦以婚姻，或处其类族，岂有不能威制，盖以德怀也。
遂乃背恩负义，各立异图，地匪淮南，有为帝之志，势非庸、蜀，启自王之心。
呜呼，既其迷暗所致，五宗屠剿，宜哉！
