胡颖，字方秀，吴兴东迁人也。
其先寓居吴兴，土断为民。
颖伟姿容，性宽厚。
梁世仕至武陵国侍郎，东宫直前。
出番禺，征讨俚洞，广州西江督护。高祖在广州，颖仍自结高祖，高祖与其同郡，接遇甚隆。
及南征交趾，颖从行役，馀诸将帅皆出其下。
及平李贲，高祖旋师，颖隶在西江，出兵多以颖留守。
侯景之乱，高祖克元景仲，仍渡岭援台，平蔡路养、李迁仕，颖皆有功。
历平固、遂兴二县令。
高祖进军顿西昌，以颖为巴丘县令，镇大皋，督粮运。
下至豫章，以颖监豫章郡。
高祖率众与王僧辩会于白茅湾，同讨侯景，以颖知留府事。
梁承圣初，元帝授颖假节、铁骑将军、罗州刺史，封汉阳县侯，邑五百户。
寻除豫章内史，随高祖镇京口。
齐遣郭元建出关，都督侯瑱率师御之。
高祖选府内骁勇三千人配颖，令随瑱，于东关大破之。
三年，高祖围广陵，齐人东方光据宿预请降，以颖为五原太守，随杜僧明援光，不克，退还，除曲阿令。
寻领马军，从高祖袭王僧辩。
又随周文育于吴兴讨杜龛。
绍泰元年，除假节、都督南豫州诸军事、轻车将军、南豫州刺史。
太平元年，除持节、散骑常侍、仁威将军。
寻兼丹阳尹。
高祖受禅，兼左卫将军，馀如故。
永定三年，随侯安都征王琳，于宫亭破贼帅常众爱等。
世祖嗣位，除侍中、都督吴州诸军事、宣惠将军、吴州刺史。
不行，寻为义兴太守，将军如故。
天嘉元年，除散骑常侍、吴兴太守。
其年六月卒，时年五十四。
赠侍中、中护军，谥曰壮。
二年，配享高祖庙庭。
子六同嗣。
颖弟铄，亦随颖将军。
颖卒，铄统其众。
历东海、豫章二郡守，迁员外散骑常侍。
随章昭达南平欧阳纥，为广州东江督护。
还预北伐，除雄信将军、历阳太守。
太建六年卒，赠桂州刺史。
徐度，字孝节，安陆人也。世居京师。
少倜傥，不拘小节。
及长，姿貌瑰伟，嗜酒好博。恒使僮仆屠酤为事。
梁始兴内史萧介之郡，度从之，将领士卒，征诸山洞，以骁勇闻。
高祖征交趾，厚礼招之，度乃委质。
侯景之乱，高祖克定广州，平蔡路养，破李迁仕，计划多出于度。
兼统兵甲，每战有功。
归至白茅湾，梁元帝授宁朔将军、合州刺史。
侯景平后，追录前后战功，加通直散骑常侍，封广德县侯，邑五百户。
迁散骑常侍。
高祖镇硃方，除信武将军、兰陵太守。
高祖遣衡阳献王往荆州，度率所领从焉。
江陵陷，间行东归。
高祖平王僧辩，度与侯安都为水军。
绍泰元年，高祖东讨杜龛，奉敬帝幸京口，以度领宿卫，并知留府事。
徐嗣徽、任约等来寇，高祖与敬帝还都。
时贼已据石头城，市廛阝居民，并在南路，去台遥远，恐为贼所乘，乃使度将兵镇于冶城寺，筑垒以断之。
贼悉众来攻，不能克。
高祖寻亦救之，大败约等。
明年，嗣徽等又引齐寇济江，度随众军破之于北郊坛。
以功除信威将军、郢州刺史，兼领吴兴太守。
寻迁镇右将军、领军将军、徐州缘江诸军事、镇北将军、南徐州刺史，给鼓吹一部。
周文育、侯安都等西讨王琳，败绩，为琳所拘，乃以度为前军都督，镇于南陵。
世祖嗣位，迁侍中、中抚军将军、开府仪同三司，进爵为公。
未拜，出为使持节、散骑常侍、镇东将军、吴郡太守。
天嘉元年，增邑千户。
以平王琳功，改封湘东郡公，邑四千户。
秩满，为侍中、中军将军。
出为使持节、都督会稽、东阳、临海、永嘉、新安、新宁、信安、晋安、建安九郡诸军事、镇东将军、会稽太守。
未行而太尉侯瑱薨于湘州，乃以度代瑱为都督湘、沅、武、巴、郢、桂六州诸军事、镇南将军、湘州刺史。
秩满，为侍中、中军大将军，仪同、鼓吹并如故。
世祖崩，度预顾命，以甲仗五十人入殿省。
废帝即位，进位司空。
华皎据湘州反，引周兵下至沌口，与王师相持，乃加度使持节、车骑将军，总督步军，自安成郡由岭路出于湘东，以袭湘州，尽获其所留军人家口以归。
光大二年薨，时年六十。
赠太尉，给班剑二十人，谥曰忠肃。
太建四年，配享高祖庙庭。
子敬成嗣。
敬成幼聪慧，好读书，少机警，善占对，结交文义之士，以识鉴知名。
起家著作郎。
永定元年，领度所部士卒，随周文育、侯安都征王琳，于沌口败绩，为琳所絷。
二年，随文育、安都得归，除太子舍人，迁洗马。
度为吴郡太守，以敬成监郡。
天嘉二年，迁太子中舍人，拜湘东郡公世子。
四年，度自湘州还朝，士马精锐，敬成尽领其众。
随章昭达征陈宝应，晋安平，除贞威将军、豫章太守。
光大元年，华皎谋反，以敬成为假节、都督巴州诸军事、云旗将军、巴州刺史。寻诏为水军，随吴明彻征华皎，皎平还州。
二年，以父忧去职。
寻起为持节、都督南豫州诸军事、壮武将军、南豫州刺史。
四年，袭爵湘东郡公，授太子右卫率。
五年，除贞威将军、吴兴太守。
其年随都督吴明彻北讨，出秦郡，别遣敬成为都督，乘金翅自欧阳引埭上溯江由广陵。
齐人皆城守，弗敢出。
自繁梁湖下淮，围淮阴城。
仍监北兗州。
淮、泗义兵相率响应，一二日间，众至数万，遂克淮阴、山阳、盐城三郡，并连口、朐山二戍。
仍进攻郁州，克之。
以功加通直散骑常侍、云旗将军，增邑五百户。
又进号壮武将军，镇朐山。
坐于军中辄科订，并诛新附，免官。
寻复为持节、都督安、元、潼三州诸军事、安州刺史，将军如故，镇宿预。
七年卒，时年三十六。
赠散骑常侍，谥曰思。
子敞嗣。
杜棱，字雄盛，吴郡钱塘人也。
世为县大姓。
棱颇涉书传，少落泊，不为当世所知。
遂游岭南，事梁广州刺史新渝侯萧映。
映卒，从高祖，恒典书记。
侯景之乱，命棱将领，平蔡路养、李迁仕皆有功。
军至豫章，梁元帝承制授棱仁威将军、石州刺史，上陌县侯，邑八百户。
侯景平，高祖镇硃方，棱监义兴、琅邪二郡。
高祖诛王僧辩，引棱与侯安都等共议，棱难之。
高祖惧其泄己，乃以手巾绞棱，棱闷绝于地，因闭于别室。
军发，召与同行。
及僧辩平后，高祖东征杜龛等，留棱与安都居守。
徐嗣徽、任约引齐寇济江，攻台城，安都与棱随方抗拒，棱昼夜巡警，绥抚士卒，未常解带。
贼平，以功除通直散骑常侍、右卫将军、丹阳尹。
永定元年，加侍中、忠武将军。
寻迁中领军，侍中，将军如故。
三年，高祖崩，世祖在南皖。
时内无嫡嗣，外有强敌，侯瑱、侯安都、徐度等并在军中，朝廷宿将，唯棱在都，独典禁兵，乃与蔡景历等秘不发丧，奉迎世祖，事见景历传。
世祖即位，迁领军将军。
天嘉元年，以预建立之功，改封永城县侯，增邑五百户。
出为云麾将军，晋陵太守，加秩中二千石。
二年，征为侍中、领军将军。
寻迁翊左将军、丹阳尹。
废帝即位，迁镇右将军、特进，侍中、尹如故。
光大元年，解尹，量置佐史，给扶，重授领军将军。
太建元年，出为散骑常侍、镇东将军、吴兴太守，秩中二千石。
二年，征为侍中、镇右将军。
寻加特进、护军将军。
三年，以公事免侍中、护军。
四年，复为侍中、右光禄大夫，并给鼓吹一部，将军、佐史、扶并如故。
棱历事三帝，并见恩宠。
末年不预征役，优游京师，赏赐优洽。
顷之卒于官，时年七十。
赠开府仪同三司，丧事所须，并令资给，谥曰成。
其年配享高祖庙庭。
子安世嗣。
沈恪，字子恭，吴兴武康人也。
深沈有干局。
梁新渝侯萧映为郡将，召为主簿。
映迁北徐州，恪随映之镇。
映迁广州，以恪兼府中兵参军，常领兵讨伐俚洞。
卢子略之反也。恪拒战有功，除中兵参军。
高祖与恪同郡，情好甚昵，萧映卒后，高祖南讨李贲，仍遣妻子附恪还乡。
寻补东宫直后，以岭南勋除员外散骑侍郎，仍令招集宗从子弟。
侯景围台城，恪率所领入台，随例加右军将军。
贼起东西二土山以逼城，城内亦作土山以应之，恪为东土山主，昼夜拒战。
以功封东兴县侯，邑五百户。
迁员外散骑常侍。
京城陷，恪间行归乡里。
高祖之讨侯景，遣使报恪，乃于东起兵相应。
贼平，恪谒高祖于京口，即日授都军副。
寻为府司马。
及高祖谋讨王僧辩，恪预其谋。
时僧辩女婿杜龛镇吴兴，高祖乃使世祖还长城，立栅备龛，又使恪还武康，招集兵众。
及僧辩诛，龛果遣副将杜泰率众袭世祖于长城。
恪时已率兵士出县诛龛党与，高祖寻遣周文育来援长城，文育至，泰乃遁走。
世祖仍与文育进军出郡，恪军亦至，屯于郡南。
及龛平，世祖袭东扬州刺史张彪，以恪监吴兴郡。
太平元年，除宣猛将军、交州刺史。
其年迁永嘉太守。
不拜，复令监吴兴郡。
自吴兴入朝。
高祖受禅，使中书舍人刘师知引恪，令勒兵入，因卫敬帝如别宫。
恪乃排闼入见高祖，叩头谢曰： 恪身经事萧家来，今日不忍见许事，分受死耳，决不奉命。 
高祖嘉其意，乃不复逼，更以荡主王僧志代之。
高祖践祚，除吴兴太守。
永定二年，徙监会稽郡。
会余孝顷谋应王琳，出兵临川攻周迪，以恪为壮武将军，率兵逾岭以救迪。
余孝顷闻恪至，退走。
三年，迁使持节、通直散骑常侍、智武将军、吴州刺史，便道之鄱阳。
寻有诏追还，行会稽郡事。
其年，除散骑常侍、忠武将军、会稽太守。
世祖嗣位，进督会稽、东阳、新安、临海、永嘉、建安、晋安、新宁、信安九郡诸军事，将军、太守如故。
天嘉元年，增邑五百户。
二年，征为左卫将军。
俄出为都督郢、武、巴定四州诸军事、军师将军、郢州刺史。
六年，征为中护军。
寻迁护军将军。
光大二年，迁使持节、都督荆武右三州诸军事、平西将军、荆州刺史。
未之镇，改为护军将军。
高宗即位，加散骑常侍、都督广、衡、东衡、交、越、成、定、新、合、罗、爱、德、宜、黄、利、安、石、双等十八州诸军事、镇南将军、平越中郎将、广州刺史。
恪未至岭，前刺史欧阳纥举兵拒险，恪不得进，朝廷遣司空章昭达督众军讨纥，纥平，乃得入州。
州罹兵荒，所在残毁，恪绥怀安缉，被以恩惠，岭表赖之。
太建四年，征为领军将军。
及代还，以途还不时至，为有司所奏免。
十一年，起为散骑常侍、卫尉卿。
其年授平北将军、假节，监南兗州。
十二年，改授散骑常侍、翊右将军，监南徐州。
又遣电威将军裴子烈领马五百匹，助恪缘江防戍。
明年，入为卫尉卿，常侍、将军如故。
寻加侍中，迁护军将军。
后主即位，以疾改授散骑常侍、特进、金紫光禄大夫。
其年卒，时年七十四。
赠翊左将军，诏给东园秘器，仍出举哀，丧事所须，并令资给，谥曰元。
子法兴嗣。
史臣曰：胡颖、徐度、杜棱、沈恪并附骐骥而腾跃，依日月之光辉，始觏王佐之才，方悟公辅之量，生则肉食，终以配飨。
盛矣哉！
