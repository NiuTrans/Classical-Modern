到仲举韩子高华皎
祖坦，齐中书侍郎。
父洽，梁侍中。
仲举无他艺业，而立身耿正。
释褐著作佐郎、太子舍人、王府主簿。
出为长城令，政号廉平。
文帝居乡里，尝诣仲举，时天阴雨，仲举独坐斋内，闻城外有箫鼓之声，俄而文帝至，仲举异之，乃深自结托。
文帝又尝因饮，夜宿仲举帐中，忽有神光五采照于室内，由是祗承益恭。
侯景之乱，仲举依文帝。及景平，文帝为吴兴郡守，以仲举为郡丞，与颍川庾持俱为文帝宾客。
文帝为宣毅将军，以仲举为长史，寻带山阴令。
文帝嗣位，授侍中，参掌选事。
天嘉元年，守都官尚书，封宝安县侯，邑五百户。
三年，除都官尚书。
其年，迁尚书右仆射、丹阳尹，参掌并如故。
寻改封建昌县侯。
仲举既无学术，朝章非所长，选举引用，皆出自袁枢。
性疏简，不干涉世务，与朝士无所亲狎，但聚财酣饮而已。
六年，秩满，解尹。
是时，文帝积年寝疾，不亲御万机，尚书中事，皆使仲举断决。
天康元年，迁侍中、尚书仆射，参掌如故。文帝疾甚，入侍医药。
及文帝崩，高宗受遗诏为尚书令入辅，仲举与左丞王暹、中书舍人刘师知、殷不佞等，以朝望有归，乃遣不佞矫宣旨遣高宗还东府。
事发，师知下北狱赐死，暹、不佞并付治，乃以仲举为贞毅将军、金紫光禄大夫。
初，仲举子郁尚文帝妹信义长公主，官至中书侍郎，出为宣城太守，文帝配以士马，是年迁为南康内史，以国哀未之任。
仲举既废居私宅，与郁皆不自安。
时韩子高在都，人马素盛，郁每乘小舆蒙妇人衣与子高谋。
子高军主告言其事，高宗收子高、仲举及郁并付廷尉。
诏曰： 到仲举庸劣小才，坐叨显贵，受任前朝，荣宠隆赫，父参王政，子据大邦，礼盛外姻，势均戚里。
而肆此骄暗，凌傲百司，遏密之初，擅行国政，排黜懿亲，欺蔑台衮。
韩子高蕞尔细微，擢自卑末，入参禁卫，委以腹心，蜂虿有毒，敢行反噬。
仲举、子高，共为表里，阴构奸谋，密为异计。
安成王朕之叔父，亲莫重焉。受命导扬，禀承顾托，以朕冲弱，属当保祐。
家国安危，事归宰辅，伊、周之重，物无异议，将相旧臣，咸知宗仰。
而率聚凶徒，欲相掩袭，屯据东城，进逼崇礼，规树仲举，以执国权，陵斥司徒，意在专政，潜结党附，方危社稷。
赖祖宗之灵，奸谋显露。
前上虞令陆昉等具告其事，并有据验，并克今月七日，纵其凶谋。
领军将军明彻，左卫将军、卫尉卿宝安及诸公等，又并知其事。
二三飐迹，彰于朝野，反道背德，事骇闻见。
今大憝克歼，罪人斯得，并可收付廷尉，肃正刑书。
罪止仲举父子及子高三人而已，其馀一从旷荡，并所不问。 
仲举及郁并于狱赐死，时年五十一。
郁诸男女，以帝甥获免。
韩子高，会稽山阴人也。
家本微贱。
侯景之乱，寓在京都。
景平，文帝出守吴兴，子高年十六，为总角，容貌美丽，状似妇人，于淮渚附部伍寄载欲还乡。文帝见而问之，曰 能事我乎？ 
子高许诺。
子高本名蛮子，文帝改名之。
性恭谨，勤于侍奉，恒执备身刀及传酒炙。
文帝性急，子高恒会意旨。
及长，稍习骑射，颇有胆决，愿为将帅，及平杜龛，配以士卒。
文帝甚宠爱之，未尝离于左右。
文帝尝梦见骑马登山，路危欲堕，子高推捧而升。
文帝之讨张彪也，沈泰等先降，文帝据有州城，周文育镇北郭香岩寺。
张彪自剡县夜还袭城，文帝自北门出，仓卒暗夕，军人扰乱，文育亦未测文帝所在，唯子高在侧，文帝乃遣子高自乱兵中往见文育，反命，酬答于暗中，又往慰劳众军。
文帝散兵稍集，子高引导入文育营，因共立栅。
明日，与彪战，彪将申缙复降，彪奔松山，浙东平。
文帝乃分麾下多配子高，子高亦轻财礼士，归之者甚众。
文帝嗣位，除右军将军。
天嘉元年，封文招县子，邑三百户。
王琳至于栅口，子高宿卫台内。
及琳平，子高所统益多，将士依附之者，子高尽力论进，文帝皆任使焉。
二年，迁员外散骑常侍、壮武将军、成州刺史。
及征留异，随侯安都顿桃支岭岩下。
时子高兵甲精锐，别御一营，单马入陈，伤项之左，一髻半落。
异平，除假节、贞毅将军、东阳太守。
五年，章昭达等自临川征晋安，子高自安泉岭会于建安，诸将中人马最为强盛。
晋安平，以功迁通直散骑常侍，进爵为伯，增邑并前四百户。
六年，征为右卫将军，至都，镇领军府。
文帝不豫，入侍医药。
废帝即位，迁散骑常侍，右卫如故，移顿于新安寺。
高宗入辅，子高兵权过重，深不自安，好参访台阁，又求出为衡、广诸镇。
光大元年八月，前上虞县令陆昉及子高军主告其谋反，高宗在尚书省，因召文武在位议立皇太子，子高预焉，平旦入省，执之，送廷尉，其夕与到仲举同赐死，时年三十。
父延庆及子弟并原宥。
延庆因子高之宠，官至给事中、山阴令。
华皎，晋陵暨阳人。
世为小吏。
皎梁代为尚书比部令史。
侯景之乱，事景党王伟。
高祖南下，文帝为景所囚，皎遇文帝甚厚。
景平，文帝为吴兴太守，以皎为都录事，军府谷帛，多以委之。
皎聪慧，勤于簿领。
及文帝平杜龛，仍配以人马甲仗，犹为都录事。
御下分明，善于抚养。
时兵荒之后，百姓饥馑，皎解衣推食，多少必均，因稍擢为暨阳、山阴二县令。
文帝即位，除开远将军，左军将军。
天嘉元年，封怀仁县伯，邑四百户。
王琳东下，皎随侯瑱拒之。
琳平，镇湓城，知江州事。
时南州守宰多乡里酋豪，不遵朝宪，文帝令皎以法驭之。
王琳奔散，将卒多附于皎。
三年，除假节、通直散骑常侍、仁武将军、新州刺史资，监江州。
寻诏督寻阳、太原、高唐、南北新蔡五郡诸军事、寻阳太守，假节、将军、州资、监如故。
周迪谋反，遣其兄子伏甲于船中，伪称贾人，欲于湓城袭皎。
未发，事觉，皎遣人逆击之，尽获其船仗。
其年，皎随都督吴明彻征迪，迪平，以功授散骑常侍、平南将军、临川太守，进爵为侯，增封并前五百户。
未拜，入朝，仍授使持节、都督湘、巴等四州诸军事、湘州刺史，常侍、将军如故。
皎起自下吏，善营产业，湘川地多所出，所得并入朝廷，粮运竹木，委输甚众；至于油蜜脯菜之属，莫不营办。
又征伐川洞，多致铜鼓、生口，并送于京师。
废帝即位，进号安南将军，改封重安县侯，食邑一千五百户。
文帝以湘州出杉木舟，使皎营造大舰金翅等二百馀艘，并诸水战之具，欲以入汉及峡。
韩子高诛后，皎内不自安，缮甲聚徒，厚礼所部守宰。
高宗频命皎送大舰金翅等，推迁不至。
光大元年，密启求广州，以观时主意。高宗伪许之，而诏书未出。
皎亦遣使句引周兵，又崇奉萧岿为主，士马甚盛。
诏乃以吴明彻为湘州刺史，实欲以轻兵袭之。
是时虑皎先发，乃前遣明彻率众三万，乘金翅直趋郢州，又遣抚军大将军淳于量率众五万，乘大舰以继之，又令假节、冠武将军杨文通别从安成步道出茶陵，又令巴山太守黄法慧别从宜阳出澧陵，往掩袭，出其不意，并与江州刺史章昭达、郢州刺史程灵洗等参谋讨贼。
是时萧岿遣水军为皎声援。
周武又遣其弟卫国公宇文直率众屯鲁山，又遣其柱国长胡公拓跋定人马三万，攻围郢州。
萧岿授皎司空，巴州刺史戴僧朔，衡阳内史任蛮奴，巴陵内史潘智虔，岳阳太守章昭裕，桂阳太守曹宣，湘东太守钱明，并隶于皎。
又长沙太守曹庆等本隶皎下，因为之用。
帝恐上流宰守并为皎扇惑，乃下诏曰： 贼皎舆皁微贱，特逢奖擢，任据籓牧，属当宠寄，背斯造育，兴构奸谋，树立萧氏，盟约彰露，鸩毒存心，志危宗社，扇结边境，驱逼士庶，蚁聚巴、湘，豕突鄢、郢，逆天反地，人神忿嫉。
征南将军量、安南将军明彻、郢州刺史灵洗，受律专征，备尽心力，抚劳骁雄，舟师俱进，义烈争奋，凶恶奔殄，献捷相望，重氛载廓，言念泣罪，思与惟新。
可曲赦湘、巴二州：凡厥为贼所逼制，预在凶党，悉皆不问；其贼主帅节将，并许开恩出首，一同旷荡。 
先是，诏又遣司空徐度与杨文通等自安成步出湘东，以袭皎后。
时皎阵于巴州之白螺，列舟舰与王师相持未决。
及闻徐度趋湘州，乃率兵自巴、郢因便风下战。
淳于量、吴明彻等募军中小舰，多赏金银，令先出当贼大舰，受其拍。
贼舰发拍皆尽，然后官军以大舰拍之，贼舰皆碎，没于中流。
贼又以大舰载薪，因风放火，俄而风转自焚，贼军大败。
皎乃与戴僧朔单舸走，过巴陵，不敢登城，径奔江陵。
拓跋定等无复船渡，步趋巴陵，巴陵城邑为官军所据，乃向湘州。
至水口，不得济，食且尽，诣军请降。
俘获万馀人，马四千馀匹，送于京师。
皎党曹庆、钱明、潘智虔、鲁闲、席慧略等四十馀人并诛，唯任蛮奴、章昭裕、曹宣、刘广业获免。
戴僧朔，吴郡钱塘人也。
有膂力，勇健善战，族兄右将军僧锡甚爱之。
僧锡年老，征讨恒使僧朔领众。
平王琳有功，僧锡卒，仍代为南丹阳太守。镇采石。
从征留异，侯安都于岩下出战，为贼斫伤，僧朔单刀步援。
以功除壮武将军、北江州刺史，领南陵太守。
又从征周迪有功，迁巴州刺史，假节、将军如故。
至是同皎为逆，伏诛于江陵。
曹庆，本王琳将，萧庄伪署左卫将军、吴州刺史，部领亚于潘纯陀。
琳败，文帝以配皎，官至长沙太守。
钱明，本高祖主帅，后历湘州诸郡守。
潘智虔，纯陀之子，少有志气，年二十为巴陵内史。
鲁闲，吴郡钱塘人。
席慧略，安定人。
闲本张彪主帅，慧略王琳部下，文帝皆配于皎，官至郡守。
并伏诛。
章昭裕，昭达之弟；刘广业，广德之弟；曹宣，高祖旧臣；任蛮奴尝有密启于朝廷；由是并获宥。
史臣曰：韩子高、华皎虽复瓶筲小器，舆台末品，文帝鉴往古之得人，救当今之急弊，达聪明目之术，安黎和众之宜，寄以腹心，不论胄阀。
皎早参近昵，尝预艰虞，知其无隐，赏以悉力，有见信之诚，非可疑之地。
皎据有上游，忠于文帝。
仲举、子高亦无爽于臣节者矣。
