凡战之道，位欲严，政欲栗，力欲窕，气欲闲，心欲一。
凡战之道，等道义，立卒伍，定行列，正纵横，察名实。
立进俯，坐进跪。畏则密，危则坐。
远者视之则不畏，迹者勿视则不散。
位，下左右，下甲坐，誓徐行之，位逮徒甲，筹以轻重。
振马躁，徒甲畏亦密之，跪坐、坐伏，则膝行而宽誓之。起、躁，鼓而进，则以铎止之。
衔枚、誓、糗、坐，膝行而推之。
执戮禁顾，噪以先之。
若畏太甚，则勿戮杀，示以颜色，告之以所生，循省其职。
凡三军：人戒分日；人禁不息，不可以分食；方其疑惑，可师可服。
凡战：以力久，以气胜。
以固久，以后胜，本心固，新气胜。
以甲固，以兵胜。
凡车以密固，徒以坐固，甲以重固，兵以轻胜。
人有胜心，惟敌之视。
人有畏心，惟畏之视。
两心交定，两利若一。
两为之职，惟权视之。
凡战：以轻行轻则危，以重行重则无功，以轻行重则败，以重行轻则战，故战相为轻重。
舍谨甲兵，行慎行列，战谨进止。
凡战，敬则慊，率则服。
上烦轻，上暇重。
奏鼓轻舒鼓重。
服肤轻，服美重。
凡马车坚，甲兵利，轻乃重。
上同无获，上专多死，上生多疑，上死不胜。
凡人，死爱，死怒，死威，死义，死利。
凡战，教约人轻死，道约人死正。
凡战：若胜，若否。若天，若人。
凡战：三军之戒，无过三日；一卒之警，无过分日；一人之禁，无过瞬息。
凡大善用本，其次用末。
执略守微，本末惟权。战也。
凡胜，三军一人，胜。
凡鼓，鼓旌旗，鼓车，鼓马，鼓徒，鼓兵，鼓首鼓足，七鼓兼齐。
凡战，既固勿重。
重进勿尽，几尽危。凡战，非陈之难，使人可陈难，非使可陈难，使人可用难，非知之难，行之难。
人方有性，性州异，教成俗，俗州异，道化俗。
凡众寡，既胜若否。
兵不告利，甲不告坚，车不告固，马不告良，众不自多，未获道。
凡战，胜则与众分善。
若将复战，则重赏罚。
若使不胜，取过在己。
复战，则誓以居前，无复先术。
胜否勿反，是谓正则。
