天子之义必纯取法天地而观于先圣。
士庶之义，必奉于父母而正于君长。
故虽有明君，士不先教，不可用也。
古之教民，必立贵贱之伦经，使不相陵。德义不相逾，材技不相掩，勇力不相犯，故力同而意和也。
古者，国容不入军，军容不入国，故德义不相逾。
上贵不伐之士，不伐之士，上之器也，苟不伐则无求，无求则不争。
国中之听，必得其情，军旅之听，必得其宜，故材技不相掩。
从命为士上赏，犯命为士上戮，故勇力不相犯。
既致教其民，然后谨选而使之。
事极修，则百官给矣，教极省，则民兴良矣，习惯成，则民体俗矣，教化之至也。
古者，逐奔不远，纵绥不及，不远则难诱，不及则难，陷。
以礼为固，以仁为胜，既胜之后，其教可复，是以君子贵之也。
有虞氏戒于国中，欲民体其命也。
夏后氏誓于军中，欲民先成其虑也。
殷誓于军门之外，欲民先意以行事也。
周将交刃而誓之，以致民志也。
夏后氏正其德也，未用兵之刃，故其兵不杂。
殷义也，始用兵之刃矣。
周力也，尽用兵之刃矣。
夏赏于朝，贵善也。
殷戮于市，威不善也。
周赏于朝，戮于市，劝君子惧小人也。
三王彰其德一也。
兵不杂则不利。
长兵以卫，短兵以守，太长则难犯太短则不及。
太轻则锐，锐则易乱。
太重则钝，钝则不济。
戎车：夏后氏曰钩车，先正也；殷曰寅车，先疾也；周日元戎，先良也。
旗：夏后氏玄，首人之孰也，殷白，天之义也；周黄，地之道也。
章：夏后氏以日月，尚明也；殷以虎，尚威也；周以龙，尚文也。
师多务威则民诎，少威则民不胜。
上使民不得其义，百姓不得其叙，技用不得其利，牛马不得其任，有司陵之，此谓多威。
多威则民诎。
上不尊德而任诈匿，不尊道而任勇力，不贵用命而贵犯命，不贵善行而贵暴行，陵之有司，此谓少威，少威则民不胜。
军旅以舒为主，舒则民力足。
虽交兵致刃，徒不趋，车不驰，逐奔不逾列，是以不乱。
军旅之固，不失行列之政，不绝人马之力，迟速不过诫命。
古者，国容不入军，军容不入国。
军容入国，则民德废；国容入军，则民德弱。
故在国言文而语温，在朝恭以逊，修己以待人，不召不至，不问不言，难进易退，在军抗而立，在行遂而果，介者不拜，兵车不式，城不上趋，危事不齿。
故礼与法表里也，文与武左右也。
古者贤王，明民之德，尽民之善，故无废德，无简民，赏无所生，罚无所试。
有虞氏不赏不罚，而民可用，至德也。
夏赏而不罚，至教也。
殷罚而不赏，至威也。
周以赏罚，德衰也。
赏不逾时，欲民速得为善之利也。
罚不迁列，欲民速规为不善之害也。
大捷不赏，上下皆不伐善。上苟不伐善，则不骄矣，下苟不伐善，必亡等矣。
上下不伐善若此，让之至也。
大败不诛，上下皆以不善在己，上苟以不善在己，必悔其过，下苟以不善在己，必远其罪。
上下分恶若此，让之至也。
