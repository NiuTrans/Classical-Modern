兵问曰：交和而舍，粮食均足，人兵敌衡，客主两惧。
敌人圆阵以胥，因以为固，击：击此者，三军之众分而为四五，或傅而佯北，而示之惧。
彼见我惧，则遂分而不顾。
因其乱毁其固。驷鼓同举，五遂俱傅。五遂俱至，三军同利。
此击圆之道也。
交和而舍，敌富我贫，敌众我少，敌强我弱，其来有方，击之奈何？
曰：击此者，□阵而□之，规而离之，合而佯北，杀将其后，勿令知之。此击方之道也。
交和而舍，敌人既众以强，劲捷以刚，锐阵以胥，击之奈何？
击此者，必三而离之，一者延而衡，二者恐而下惑，下上既乱，三军大北。
此击锐之道也。
交和而舍，敌既众以强，延阵以衡，我阵而待之，人少不能，击之奈何？
击此者，必将三分我兵，练我死士，二者延阵张翼，一者材士练兵，期其中极。
此杀将击衡之道也。
交和而舍，我人兵则众，车骑则少，敌人十倍，击之奈何？
击此者，当保险带隘，慎避广易。故易则利车，险则利徒。
此击车之道也。
交和而舍，我车骑则众，人兵则少，敌人十倍，击之奈何？
击此者，慎避险阻，决而导之，抵诸易。敌虽十倍，便我车骑，三军可击。
此击徒人之道也。
交和而舍，粮食不属，人兵不足俧，绝根而攻，敌人十倍，击之奈何？
曰：击此者，敌人既□而守阻，我反而害其虚。
此击争□之道也。交和而舍，敌将勇而难惧，兵强人众自固，三军之士皆勇而无虑，其将则威，其兵则武，而理强粮瞍，诸侯莫之或待。击之奈何？曰：击此者，告之不敢，示之不能，坐拙而待之，以骄其意，以惰其志，使敌弗识。
因击其不□，攻其不御，压其骀，攻其疑。
彼既贵既武，三军徙舍，前后不相睹，故中而击之，若有徒与。
此击强众之道也。交和而舍，敌人保山而带阻，我远则不接，近则无所，击之奈何？
击此者，彼敛阻移□□□□□则危之，攻其所必救，使离其固，以揆其虑，施伏设援，击其移庶。
此击保固之道也。交和而舍，客主两阵，敌人形箕，计敌所愿，欲我陷覆，击之奈何？
击此者，渴者不饮，饥者不良，三分用其二，期于中极，彼既□□，材士练兵，击其两翼，□彼□喜□□三军大北。此击箕之道也。
