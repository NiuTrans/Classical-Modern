孙子曰：兵之胜在于篡卒，其勇在于制，其巧在于势，其利在于信，其德在于道，其富在于亟归；其强在于休民，其伤在于数战。
孙子曰：德行者，兵之厚积也。信者，兵明赏也。
恶战者，兵之王器也。
取众者，胜囗囗囗也。
孙子曰：恒胜有五：得主专制，胜。知道，胜，得众，胜。左右和，胜。量敌计险，胜。
孙子曰：恒不胜有五：御将不胜。不知道不胜。乖将不胜。不用间不胜。不得众不胜。
孙子曰：胜在尽囗，明赏，选卒，乘敌之囗。是谓太武之葆。
孙子曰：不得主弗将也令，一曰信，二曰忠，三曰敢。
安忠？
忠王。
安信？
信赏。
安敢？
敢去不善。
不忠于王，不敢用其兵。
不信于赏，百姓弗德。
不敢去不善，百姓弗畏。
