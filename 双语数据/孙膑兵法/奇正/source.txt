天地之理，至则反，盈则败，日月是也。代兴代废，四时是也。
有胜有不胜，五行是也。有生有死，万物是也。
有能有不能，万生是也。
有所有余，有所不足，形势是也。
故有形之徒，莫不可名。有名之徒，莫不可胜。
故圣人以万物之胜胜万物，故其胜不屈。
战者，以形相胜者也。
形莫不可以胜，而莫知其所以胜之形。
形胜之变，与天地相敝而不穷。
形胜，以楚、越之竹书之而不足。
形者，皆以其胜胜者也。
以一形之胜胜万形，不可。
所以制形壹也，所以胜不可壹也。
故善战者，见敌之所长，则知其所短；见敌之所不足，则知其所有余。见胜如见日月。其错胜也，如以水胜火。
形以应形，正也；无形而制形，奇也。奇正无穷，分也。
分之以奇数，制之以五行，斗之以□□。
分定则有形矣，形定则有名。
同不足以相胜也，故以异为奇。是以静为动奇，件为劳奇，饱为饥奇，治为乱奇，众为寡奇。发而为正，其未发者奇也。
奇发而不报，则胜矣。
有余奇者，过胜者也。
故一节痛，百节不用，同体也。
前败而后不用，同形也。
故战势，大阵□断，小阵□解。后不得乘前，前不得然后。
进者有道出，退者有道入。
赏未行，罚未用，而民听令者，其令仍民之所能行也。
赏高罚下，而民不听其令者，其令，民之所不能行也。
使民虽不利，进死而下旋睡，孟贲之所难也，而责之民，是使水逆流也。
故战势，胜者益之，败者代之，劳者息之，饥者食之。
故民见□人而未见死，蹈白刃而不旋踵。
故行水得其理，漂石折舟；用民得其性，则令行如流。
