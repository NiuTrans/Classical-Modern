孙子曰：凡地之道，阳为表，阴为里，直者为纲，术者为纪。
纪纲则得，阵乃不惑，直者毛产，术者半死。
凡战地也，日其精也，八风将来，必勿忘也。
绝水、迎陵、逆流、居杀地、迎众树者，钧举也，五者皆不胜。
南阵之山，生山也。
东阵之山，死山也。
东注之水，生水也。北注之水，死水。不流，死水也。
五地之胜曰：山胜陵，陵胜阜，阜胜陈丘，陈丘胜林平地。
五草之胜曰：藩、棘、椐、茅、莎。
五壤之胜：青胜黄，黄胜黑，黑胜赤，赤胜白，白胜青。
五地之败曰：谿、川、泽、斥。
五地之杀曰，天井、天宛、天离、天隙、天柖。五墓，杀地也，勿居也，勿囗也。
春毋降，秋毋登，军与阵皆毋政前右，右周毋左周。
