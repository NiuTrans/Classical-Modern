凡战，若敌人行阵整而且锐，未可与战，宜坚壁待之；候其阵久气衰，起而击之，无有不胜。
法曰： 后于人以待其衰。 
唐，武德中，太宗围王世充于东都，窦建德率众来救。
太宗守武牢以拒之。
建德阵汜水东，弥亘数里，诸将皆有惧色。
太宗将数骑登高以望之，谓诸将曰： 贼起山东，未见大敌。
今渡险而嚣，是军无政令；逼城而阵者，有轻我之心也。
我按兵不动，待彼气衰，阵久卒饥，必将自退，退而击之，何往不克！ 
建德列阵，自卯至午时，卒饥倦列坐，又争饮水。
太宗令宇文士及率三百骑，经贼阵之西，驰而南，诫曰： 贼若不动，止，宜退归；如觉其动，宜率东出。 
士及才过，贼众果动。
太宗曰： 可击矣。 
士及命骑将建旗列阵，自武牢乘高入南山，循谷而东，以掩贼背。
建德遽率其师却，止东原，未及整列，太宗轻骑击之，所向披靡。
程咬金等众骑缠幡而入，直突出贼阵后，齐张旗帜，表里俱备，贼众大溃，生擒建德。
