凡攻城之法，最为下策，不得已而为之。
所谓三月修器械，三月成距堙者，六月也。
谓戒为己者，忿躁不待攻具而令士卒蚁附，恐伤人之多故也。
若彼城高池深，多人而少粮，外无救援，可羁縻取之，则利。
法曰： 其徐如林。 
十六国，前燕将慕容恪击段龛于广固，围之。
诸将请恪急攻，恪曰： 军势有宜缓以克敌，有宜急而取之。
若彼我势均，外有强援，恐有腹背之患，则攻之不得不速。
若我强彼弱，外无救援，当羁縻守之，以待其敝。
兵法：十围五攻。正谓此也。
龛党尚众，未有离心。
今凭阻坚城，上下戮力，尽锐攻之，数旬可拔，然杀吾士卒必多矣。
当持久以取耳。 
乃为壁垒以守之，终克广固。
