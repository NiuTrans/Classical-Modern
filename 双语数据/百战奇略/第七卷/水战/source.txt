凡与敌战，或岸边为阵，或水上泊舟，皆谓之水战。
若近水为阵者，须去水稍远，一则诱敌使渡，一则示敌无疑。
我欲必战，勿近水迎敌，恐其不得渡；我欲不战，则拒水阻之，使敌不得济。
若敌率兵渡水来战，可于水边伺其半济而击之，则利。法曰： 涉水半渡可击。 
汉郦生说齐下之，齐王日与生纵酒为乐，而罢守备。
蒯通说信，遂渡河，袭破齐。齐王以郦生卖己，烹之，而走高密，请救于楚。
楚遣龙且将兵救齐。
或曰： 汉兵远来，其锋难当，齐、楚自居其地，兵易败散。
不如深壁，令齐王使其信臣招所亡城，闻其王在，楚来救，必反汉。
汉兵客居，其势无所食，可不战而擒也。 
龙且曰： 吾知韩信为人，易与耳。
今若救齐不战而降之，有何功？
若战而胜，齐半可得。 
遂进兵与汉军夹潍水而阵。
信夜使人囊沙壅水上流，旦渡击且，佯败走。
龙且喜曰： 吾固知信怯。 
遂追之。
信使人决壅囊，水大至，且军大半不得渡，即击，杀且。
水东军散走，亡去，遂平齐。
