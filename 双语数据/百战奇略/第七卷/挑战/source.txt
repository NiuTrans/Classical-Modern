凡与敌战，营垒相远，势力相均，可轻骑挑攻之，伏兵以待之，其军可破。
若敌用此谋，我不可以全气击之。
法曰： 远而挑战，欲人之进也。 
十六国，姚襄据黄落，苻生遣将苻黄眉、邓羌等率步骑讨襄。
襄深沟高垒，固守不战。
邓羌曰： 襄性刚愎，易以挠动。若长驱一行，直压其垒，襄必忿而出战，可一战而擒也。 
黄眉从之，遣羌率骑三千军于垒门。
襄怒，尽锐出战。
羌伪不胜，率骑而退，襄追之于三原，羌回拒襄，而黄眉至，大战，斩之，俘其众。
