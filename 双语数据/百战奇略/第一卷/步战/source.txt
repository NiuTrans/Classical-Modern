凡步兵与车、骑战者，必依丘陵、险阻、林木而战则胜。
若遇平易之道，须用拒马枪为方阵，步兵在内。
马军、步兵中分为驻队、战队。
驻队守阵，战队出战；战队守阵，驻队出战。
敌攻我一面，则我两哨出兵，从旁以掩之；敌攻我两面，我分兵从后以捣之；敌攻我四面，我为圆阵，分兵四出以奋击之。
敌若败走，以骑兵追之，步兵随其后，乃必胜之法。
法曰： 步兵与车、骑战者，必依丘陵、险阻，如无险阻，令我士卒为行马、蒺藜。 
《五代史》：晋将周德威为卢龙节度使，恃勇不修边备，遂失榆关之险。
契丹每刍牧于营、平之间，陷新州，德威复取不克，奔归幽州。
契丹围之二百日，城中危困。
李嗣源闻之，约李存勖，步骑七万，会于易州救之。
乃自易州北行，逾大房岭，循涧而东。
嗣源与养子从珂将三千骑为先锋，进至山口，契丹以万骑遮其前，将士失色。嗣源以百骑先进，免冑扬鞭，胡语谓契丹曰： 汝无故犯我疆埸，晋王命我将百万骑众，直抵西楼，灭汝种族。 
因跃马奋挝，三入其阵，斩契丹酋长一人。
后军齐进，契丹兵却，晋兵始得出。
李存勖命步兵伐木为鹿角阵，人持一枝以成寨。
契丹环寨而过，寨中万弩齐发射之，流矢蔽日，契丹人马死者塞道。
将至幽州，契丹列阵以待之。
存勖令步兵阵于后，戒勿先动。令羸兵曳柴、燃草而进，烟尘蔽天，契丹莫测其多少，因鼓入战。
存勖乃趋后阵，起而乘之，契丹遂大败，席卷其众，自北山口遁去。
俘斩其首级万计，遂解幽州之围。
