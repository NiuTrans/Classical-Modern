凡欲兴师，必先教战。
三军之士，素习离、合、聚、散之法，备谙坐、作、进、退之令，使之遇敌，视旌麾以应变，听金鼓而进退。如此，则战无不胜。
法曰： 以不教民战，是谓弃之。 
战国时，魏将吴起曰： 夫人常死其所不能，败其所不便。
故用兵之法，教戒为先。
一人学战，教成十人；十人学战，教成百人；百人学战，教成千人；千人学战，教成万人；万人学战，教成三军。
以近待远，以佚待劳，以饱待饥。圆而方之，坐而起之，行而止之，左而右之，前而后之，分而合之，结而解之。
每变皆习，乃授其兵。
神而明之，是谓将事。 
