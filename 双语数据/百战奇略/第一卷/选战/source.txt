凡与敌战，须要选拣勇将锐卒，使为先锋，一则壮我志，一则挫敌威。
法曰： 无选锋曰北。 
建安十二年，袁尚、熙奔上谷郡，乌桓数入塞为害。
曹操征之。夏五月，至无终；秋七月，大水，傍海道路不通。
田畴请为乡导，操从之，率兵出卢龙塞，水潦，塞外道绝不通，乃堑山堙谷五百余里，经白檀，历平刚，涉鲜卑庭，东指柳城。未至二百里，虏方知之。
尚、熙与蹋顿、辽西单于楼班、右北平单于能臣抵之等将数万骑逆军。
八月，登白狼山，卒与虏遇，众甚盛。操辎重在后，披甲者甚少，左右皆惧。
操登高而望，见虏阵不整，乃纵兵击之，使张辽为先锋，虏众大溃。斩蹋顿及名王以下，胡、汉降者二十余万口。
