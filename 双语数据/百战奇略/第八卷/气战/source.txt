夫将之所以战者，兵也；兵之所以战者，气也；气之所以盛者，鼓也。
能作士卒之气，则不可太频，太频则气易衰；不可太远，太远则力易竭。
须度敌人之至六七十步之内，乃可以鼓，令士卒进战。
彼衰我盛，败之必矣。
法曰： 气实则斗，气夺则走。 
春秋，齐师伐鲁，庄公将战，曹刿请从，公与之同乘，战于长勺。
公将鼓之，刿曰： 未可。 
齐人三鼓。刿曰： 可矣。 
鼓之，齐师败绩。
公问其故。刿对曰： 夫战，勇气也。
一鼓作气，再而衰，三而竭。
彼竭我盈，是以败之。 
