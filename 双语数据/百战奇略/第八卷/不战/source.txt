凡战，若敌众我寡，敌强我弱，兵势不利；彼或远来，粮饷不绝，皆不可与战，宜坚壁持久以敝之，则敌可破。
法曰： 不战在我。 
唐武德中，太宗帅兵渡河东讨刘武周。
江夏王李道宗时年十七，从军，与太宗登玉壁城观贼阵，顾谓道宗曰： 贼恃其众，来邀我战，汝谓如何？ 
对曰： 群贼锋不可当，易以计屈，难以力争。
今深沟高垒，以挫其锋，乌合之徒，莫能持久，粮运将竭，当自离散，可不战而擒也。 
太宗曰： 汝见识与我相合。 
后果食尽夜遁，追入介州，一战败之。
