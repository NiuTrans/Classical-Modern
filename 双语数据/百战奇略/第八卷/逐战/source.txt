凡追奔逐北，须审真伪。
若旗齐鼓应，号令如一，纷纷纭纭，虽退走，非败也，必有奇也，须当虑之。
若旗参差而不齐，鼓大小而不应，号令喧嚣而不一，此真败却也，可以力逐。
法曰： 凡从勿怠，敌人或止于路，则虑之。 
唐武德元年，太宗征薛仁杲，其将宗罗拒之，大破于浅水原。
太宗帅骑追之，直趋折围之。
仁杲将多临阵来降，复还取马，太宗纵遣之。
须臾，各乘马至。
太宗具知仁杲虚实，乃进兵合围。纵辩士喻以祸福，仁杲遂降。
诸将皆贺，因问曰： 大王破敌，乃舍步兵，又无攻具，经薄城下，咸疑不克，而卒下之，何也？ 
太宗曰： 此权道也。
且罗所将皆陇外人，吾虽破之，然斩获不多。
若缓之，则皆入城，仁杲收而抚之，未易克也；迫之，则兵散陇外，折自虚，仁杲破胆，不暇为谋，所以惧而降也。 
