凡与敌战，若我众敌寡，当择平易宽广之地以胜之。
若五倍于敌，则三术为正，二术为奇；三倍于敌，二术为正，一术为奇。
所谓一以当其前，一以攻其后。
法曰： 分不分为縻军。 
梁将陈霸先、王僧辩讨侯景，军于张公洲。
高旗巨舰，截江蔽空，乘潮顺流。
景登石头，望之不悦，曰： 彼军士有如是之气，不可易也。 
帅铁骑万人，鸣鼓而前。
霸先谓僧辩曰： 善用兵者，如常山之蛇，首尾相应。
贼今送死，欲为一战。
我众彼寡，宜分其势。 
僧辩从之，以劲弩当其前，轻锐蹂其后，大阵冲其中。景遂大溃，弃城而走。
