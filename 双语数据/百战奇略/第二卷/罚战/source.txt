凡战，使士卒敢进而不敢退，退一寸者，必惩之以重刑，故可以取胜也。
法曰： 罚不迁列。 
隋，大将杨素御戎严整，有犯军令者，立斩之，无所宽贷。
每将对敌，辄求人过失而斩之，多者百余人，少者不下十数人。
流血盈前，言笑自若。
及其对阵，先令三百人赴敌，陷阵则已，如不能陷阵而还者，无问多少，悉斩之。
又令二三百人复进，还如向者。
将士股栗，有必死之心，由是战无不胜。
