凡与敌战，若我众强，可伪示怯弱以诱之，敌必轻来与我战，吾以锐卒击之，其军必败。
法曰： 能而示之不能。 
战国，赵将李牧常居雁门，备匈奴。
以便宜置吏，市租皆输入幕府，为士卒费。
日击数牛享士，习骑射，谨烽火，多间谍，厚遇将士，约曰： 匈奴入盗，急入收保，有敢捕虏者，斩。 
匈奴每入盗，辄入收保，不与战。
如是数岁，无所亡失。
然匈奴以李牧为怯，虽赵边兵亦以为吾将怯。
赵王让李牧，李牧如故。
赵王召之，使人代牧将。
岁余，匈奴来，每出战，数不利，失亡多，边不得田畜。于是复请牧。
牧称疾，杜门不出。
赵王乃复强起使将兵。
牧曰： 若用臣，臣如前，乃敢奉命。 
王许之。
李牧遂往，至，如故约。
匈奴来无所得，终以为怯。
边士日得赏赐，不用，皆愿一战。
于是乃具选车得一千三百乘，选骑得一万三千匹、百金之士五万人、控弦者十万人，悉勒兵习战，大纵畜牧，人民满野。
匈奴来，佯败不胜，以数千人委之。
单于闻之，大率众来入。
李牧多为奇阵，张左右翼以击之，大破之，杀匈奴十万余骑，单于奔走。
其后十余岁，匈奴不敢犯赵边。
