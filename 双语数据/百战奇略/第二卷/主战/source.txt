凡战，若彼为客、我为主，不可轻战。
为吾兵安，士卒顾家，当集人聚谷，保城备险，绝其粮道。
彼挑战不得，转输不至，俟其困敝而击之，则无不胜矣。
法曰： 自战其地为散地。 
《晋书》：后魏武帝，亲征后燕慕容德于邺地，前军大败绩。
德又欲攻之，别驾韩进曰： 古人先决胜庙堂，然后攻战。
今魏不可击者四，燕不宜动者三。 
德曰： 何故？ 
曰： 魏军远入，利在野战，一不可击也。深入近畿，致其死地，二不可击也。前锋既败，后阵必固，三不可击也。彼众我寡，四不可击也。
官军自战其地，一不宜动。动而不胜，众心难固，二不宜动。城隍未修，敌来未备，三不宜动。
此皆兵家所忌，不如深沟高垒，以佚待劳。
彼千里馈粮，野无所掠，久则三军靡费，攻则士卒多毙，师老衅生，起而图之，可以捷也。 
德曰： 别驾之言，真良、平策也。 
