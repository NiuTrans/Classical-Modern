凡战，若彼为主、我为客，唯务深入。
深入，则为主者不能胜也。
谓客在重地，主在散地故耳。法曰： 深入则专。 
汉，韩信、张耳以兵数万，欲东下井陉击赵。
赵王及成安君陈余聚兵井陉口，众号二十万。
广武君李左车说成安君曰： 闻韩信涉西河，掳魏豹，擒夏悦，新喋血阏与。
今乃辅以张耳，议欲以下赵，此乘胜而去国远斗，其风声所及，足以夺人，其锋何可挡也。
臣闻：千里馈粮，士有饥色，樵苏而爨，师不宿饱。
今井陉之道，车不得方轨，骑不得成列，其势粮食必在其后。
愿足下假臣奇兵三万人，从间道绝其辎重，足下深沟高垒勿与战。
彼前不能斗，退不能还，野无所掠，不至十日，两将之头可悬麾下。
愿君留意。否则，必为所擒。 
成安君自以为义兵，不听其策，果被杀。
