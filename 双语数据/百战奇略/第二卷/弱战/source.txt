凡与敌战，若敌众我寡，敌强我弱，须多设旌旗，倍增火灶，示强于敌，使彼莫能测我众寡、强弱之形，则敌必不轻与我战。我可速去，则全军远害。
法曰： 强弱，形也。 
后汉，羌胡反，寇武都。
邓太后以虞诩有将帅之略，迁武都太守。
羌乃率众数千，遮诩于陈仓、崤谷。
诩即停军不进，而宣言上书请兵，须到当发。
羌闻之，乃分抄傍县。
诩因其兵散，日夜倍道兼行，日行百余里。令吏士各作两灶，日增倍之，羌不敢逼。
或问曰： 孙膑减灶而君增之。兵法：日行不过三十里，而今日且行百里，何也？ 
诩曰： 虏众多，吾今兵少。吾之增灶，使敌必谓郡兵来迎。众多行速，必惮追我。
孙膑见弱，吾今示强，势有不同故也。 
