凡与敌战，若彼众多，则虚设形以分其势，彼不敢不分兵以备我。
敌势既分，其兵必寡；我专为一，其卒自众。
以众击寡，无有不胜。
法曰： 形人而我无形。 汉末，建安五年，曹操与袁绍相拒于官渡。
绍遣郭图、淳于琼、颜良，攻操将东郡太守刘延于白马，绍率兵至黎阳，将渡河。
夏四月，曹操北救延。
荀攸说操曰： 今兵少不可敌，若分其势乃可。
公到延津，若将渡河向其后，绍必西应之。
然后轻兵袭白马，掩其不备，颜良可擒也。 
操从之。
绍闻操兵将渡，即分兵西应之。
操乃率军兼行趋白马，未至十余里，良大惊，来迎战。
操使张辽、关羽前登，击破之，斩良，遂解白马之围。
