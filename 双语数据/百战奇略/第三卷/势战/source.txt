凡战，所谓势者，乘势也。
因敌有破灭之势，则我从而迫之，其军必溃。
法曰： 因势而破之。 
晋武帝密有灭吴之计，而朝议多违，惟羊祜、杜预、张华与帝意合。
祜病，举预自代。及祜卒，拜预镇南大将军，都督荆州诸军事。
既至镇，缮甲兵，耀威武，遂拣精锐，袭破吴西陵都督张政，乃启请伐吴之期。帝报待明年方欲大举。
预上表曰： 凡事当以利害相期，今此举十有八九之利，而其害一二，止于无功耳。
朝臣言破败之形，亦不可得，直是计不出己，功不在身，各耻其前言之失，故违之耳。
昔汉宣帝议赵充国所上事，效之后，责诸议者，皆叩头而谢，以塞异端也。
自秋以来，讨贼之形颇露。
若今中止，孙皓怖而生计，或徙都武昌，更添修江南诸城，远其居人，城不可攻，野无所掠，积大船于夏口，则明年之计或无所及矣。 
时帝与张华围棋，而预表适至。
华推枰敛手曰： 陛下圣明神武，国富兵强。吴王淫虐，诛杀贤能，当今讨之，可不劳而定。 
帝乃许之。
预陈兵江陵，遣周旨、伍巢等率奇兵泛舟夜渡，以袭乐乡，多张旗帜，起火巴山，出于要害之地，以夺贼心，遂获吴都督孙歆。
既平上流，于是湘江以南，至于交、广，吴之州郡，望风归附。预仗节宣诏而绥抚之。
时诸将会议，或曰： 百年之寇，未易尽克。
今大暑，水潦方降，疾疫将起，宜伺来冬，更为大举。 
预曰： 昔乐毅借济西一战，以并强齐。
今兵威已振，譬如破竹，数节之后，皆迎刃而解，无复着手处也。 
遂指授群帅，径造秣陵，所过城邑，莫不束手，遂平孙皓。
