凡与敌战，可密候邻国君臣交接有隙，乃遣谍者以间之。
彼若猜贰，我以精兵乘之，必得所欲。
法曰： 亲而离之。 
战国，周赧王三十一年，燕上将乐毅并将秦、魏、韩、赵之师伐齐，破之，泯王出奔于莒。
燕军闻齐王在莒，合兵攻之。
楚将淖齿将兵救齐。
因为齐相，欲与燕将分齐地，乃执王数其罪而诛之。
复坚守莒城、即墨以拒燕兵，数月不下。
乐毅并围之，即墨大夫战死，城中推田单为将军。
顷之，昭王薨，惠王立，为太子时与毅有隙。
田单闻之，乃纵反间曰：乐毅与燕新王有隙，畏诛，欲连兵王齐，齐人未附，故且缓攻即墨以待其事。
齐人唯恐他将之来，即墨残矣。 
燕王以为然，乃使骑劫代毅。
毅遂奔赵，燕将士由是不和。
单乃诈以卒为神师而祀之，列火牛阵，大破燕军；复齐七十余城，迎襄王自莒入临淄。
