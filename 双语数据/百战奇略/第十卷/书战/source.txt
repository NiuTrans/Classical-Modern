凡与敌对垒，不可令军士通家书，亲戚往来；恐言语不一，众心疑惑。
法曰： 信问通，则心有所恐；亲戚往来，则心有所恋。 
蜀将关羽屯江陵，吴以吕蒙代鲁肃屯陆口。
蒙初至，外倍修恩德，与羽结好。
后蒙袭收公安、南郡，而蜀将皆降于蒙。
蒙入据城，得羽将士家属，皆抚慰，令军卒不得干历人家，有所取求。
蒙麾下士，与蒙同汝南人，取民一笠，以覆官铠；虽公，蒙犹以为犯军令，不可以乡里故废法，乃泣而斩之。
于是，军中震栗，道不拾遗。
蒙旦暮使亲近存恤耆老，问所不足，疾病者给医药，饥寒者与衣粮。
羽还，在道，每使人相问，蒙则厚遇之，周游城中，家家致问，羽人还，私相参问，咸贺家门无恙，相待过于平时，故羽士卒皆无斗志。
会权又至，羽，西至漳乡，众皆降，羽被杀。
