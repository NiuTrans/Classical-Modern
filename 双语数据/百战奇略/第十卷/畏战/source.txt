凡与敌战，军中有畏怯者，鼓之不进，未闻金先退，须择而杀之，以戒其众。若三军之士，人人皆惧，则不可加诛戮。
须假之以颜色，示以不畏；说之以利害，喻以不死，则众心自安。
法曰： 执戮禁畏。太畏则勿杀戮，示之以颜色，告之以所生。 
《南史》：陈武帝讨王僧辩，先召文育与谋。
时僧辩婿杜龛据吴兴，兵甚众。武帝密令陈倩速还长城，立栅备之。
龛遣将杜泰乘虚掩至。将士相视失色，倩言笑自若，部分益明，于是众心乃定。
