凡与敌战，若我军曾经挫衄，须审察士卒之气。
气盛，则激励再战；气衰，则且养气，待其可用而使之。
法曰： 谨养勿劳，并气积力。 
秦始皇问李信曰： 吾欲取荆，度用几何人？ 
对曰： 不过二十万人。 
及问王翦，曰： 非六十万人不可。 
王曰： 将军老矣！何怯也！ 
乃命信及蒙恬将二十万人伐荆。
翦因不用，遂谢病归频阳。
信，蒙恬，大破之。
乃引兵西，与蒙恬会城父。
荆人因随之，三日不顿舍，大败信军，入两壁，杀七都尉，信奔还。
王怒，自至频阳见王翦，强起之。
对曰： 老臣悖乱，大王必不得已用臣，非六十万人不可。 
王从之。
翦遂将兵，王送至灞上。
荆人闻之，悉兵以御翦。
翦坚壁不战，日休士卒，洗沐而善饮食抚循之，与士卒同甘苦。
久之，问军中戏乎？
对曰： 方投石超距。 
翦曰： 可用矣。 
荆人既不得战，乃引而东。
翦追击，大破之。
至蕲南，杀其将军项燕，荆兵遂败走，翦乘胜略定城邑。
