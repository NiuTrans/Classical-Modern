子曰： 昔者明王之以孝治天下也，不敢遗小国之臣，而况于公、侯、伯、子、男乎？
故得万国之欢心，以事其先王。
治国者，不敢侮于鳏寡，而况于士民乎？故得百姓之欢心，以事其先君。
治家者，不敢失于臣妾，而况于妻子乎？故得人之欢心，以事其亲。
夫然，故生则亲安之，祭则鬼享之。
是以天下和平，灾害不生，祸乱不作。
故明王之以孝治天下也如此。
《诗》云： 有觉德行，四国顺之。  
