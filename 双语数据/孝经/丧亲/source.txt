子曰： 孝子之丧亲也，哭不偯，礼无容，言不文，服美不安，闻乐不乐，食旨不甘，此哀戚之情也。三日而食，教民无以死伤生。
毁不灭性，此圣人之政也。丧不过三年，示民有终也。
为之棺椁衣衾而举之，陈其簠簋而哀戚之；擗踊哭泣，哀以送之；卜其宅兆，而安措之；为之宗庙，以鬼享之；春秋祭祀，以时思之。
生事爱敬，死事哀戚，生民之本尽矣，死生之义备矣，孝子之事亲终矣。 
