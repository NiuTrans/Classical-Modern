曾子曰： 若夫慈爱、恭敬、安亲、扬名，则闻命矣。敢问子从父之令，可谓孝乎？ 
子曰： 是何言与，是何言与！
昔者天子有争臣七人，虽无道，不失其天下；诸侯有争臣五人，虽无道，不失其国；大夫有争臣三人，虽无道，不失其家；士有争友，则身不离于令名；父有争子，则身不陷于不义。
故当不义，则子不可以不争于父，臣不可以不争于君；故当不义，则争之。
从父之令，又焉得为孝乎！ 
