黄帝问曰：五脏使人痿，何也？
岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。
故肺热叶焦，则皮毛虚弱，急薄，着则生痿躄也。心气热，则下脉厥而上，上则下脉虚，虚则生脉痿，枢折挈，胫纵，而不任地也。肝气热，则胆泄口苦，筋膜干，筋膜干则筋急而挛，发为筋痿。脾气热，则胃干而渴，肌肉不仁，发为肉痿。肾气热，则腰脊不举，骨枯而髓减，发为骨痿。
帝曰：何以得之？
岐伯曰：肺者，脏之长也，为心之盖也，有所失亡，所求不得，则发肺鸣，鸣则肺热叶焦。
故曰： 五脏因肺热叶焦，发为痿躄 。
此之谓也。
悲哀太甚则胞络绝，胞络绝则阳气内动，发则心下崩，数溲血也。
故《本病》曰： 大经空虚，发为肌痹，传为脉痿。 
思想无穷，所愿不得，意淫于外，入房太甚，宗筋弛纵，发为筋痿，及为白淫。
故《下经》曰： 筋痿者，生于肝，使内也。 
有渐于湿，以水为事，若有所留，居处相湿，肌肉濡渍，痹而不仁，发为肉痿。
故《下经》曰： 肉痿者，得之湿地也。 
有所远行劳倦，逢大热而渴，渴则阳气内伐，内伐则热舍于肾。肾者，水脏也，今水不胜火，则骨枯而髓虚，故足不任身，发为骨痿。
故《下经》曰： 骨痿者，生于大热也。 
帝曰：何以别之？
岐伯曰：肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。
帝曰：如夫子言可矣。论言： 治痿者，独取阳明。 
何也？
岐伯曰：阳明者，五脏六腑之海，主润宗筋，宗筋主束骨而利机关也。
冲脉者，经脉之海也，主渗灌溪谷，与阳明合于宗筋。
阴阳摠宗筋之会，会于气街，而阳明为之长，皆属于带脉，而络于督脉。
故阳明虚，则宗筋纵，带脉不引，故足痿不用也。
帝曰：治之奈何？
岐伯曰：各补其荥而通其俞，调其虚实，和其逆顺，筋脉骨肉，各以其时受月，则病已矣。
帝曰：善。
