黄帝问曰：愿闻十二脏之相使，贵贱何如？
岐伯曰：悉乎哉问也，请遂言之。
心者，君主之官也，神明出焉。
肺者，相傅之官，治节出焉。
肝者，将军之官，谋虑出焉。
胆者，中正之官，决断出焉。
膻中者，臣使之官，喜乐出焉。
脾胃者，仓廪之官，五味出焉。大肠者，传道之官，变化出焉。
小肠者，受盛之官，化物出焉。
肾者，作强之官，伎巧出焉。
三焦者，决渎之官，水道出焉。
膀胱者，州都之官，津液藏焉，气化则能出矣。
凡此十二官者，不得相失也。
故主明则下安，以此养生则寿，殁世不殆，以为天下则大昌。
主不明则十二官危，使道闭塞而不通，形乃大伤，以此养生则殃，以为天下者，其宗大危，戒之戒之！
至道在微，变化无穷，孰知其原！
窘乎哉！
消者瞿瞿，孰知其要！
闵闵之当，孰者为良！
恍惚之数，生于毫厘，毫厘之数，起于度量，千之万之，可以益大，推之大之，其形乃制。黄帝曰：善哉！
余闻精光之道，大圣之业，而宣明大道，非斋戒择吉日不敢受也。
黄帝乃择吉日良兆，而藏灵兰之室以传保焉。
