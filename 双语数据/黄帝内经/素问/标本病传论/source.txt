黄帝问曰：病有标本，刺有逆从，奈何？
岐伯对曰：凡刺之方，必别阴阳，前后相应，逆从得施，标本相移。
故曰： 有其在标而求之于标，有其在本而求之于本，有其在本而求之于标，有其在标而求之于本 。
故治有取标而得者，有取本而得者，有逆取而得者，有从取而得者。
故知逆与从，正行无问，知标本者，万举万当，不知标本，是谓妄行。
夫阴阳逆从，标本之为道也，小而大，言一而知百病之害。少而多，浅而博，可以言一而知百也。
以浅而知深，察近而知远。
言标与本，易而勿及。
治反为逆，治得为从。
先病而后逆者治其本，先逆而后病者治其本；先寒而后生病者治其本，先病而后生寒者治其本；先热而后生病者治其本，先热而后生中满者治其标；先病而后泄者治其本，先泄而后生他病者治其本。
必且调之，乃治其他病。
先病而后生中满者治其标，先中满而后烦心者治其本。
人有客气，有同气。
小大不利治其标，小大利治其本。
病发而有余，本而标之，先治其本，后治其标；病发而不足，标而本之，先治其标，后治其本。
谨察间甚，以意调之；间者并行，甚者独行。先小大不利而后生病者，治其本。
夫病传者，心病先心痛，一日先欬，三日胁支痛，五日闭塞不通，身痛体重，三日不已，死，冬夜半，夏日中。
肺病喘欬，三日而胁支满痛，一日身重体痛，五日而胀，十日不已，死，冬日入，夏日出。
肝病头目眩，胁支满，三日体重身痛，五日而胀，三日腰脊少腹痛、胫酸。三日不已，死，冬日入，夏早食。
脾病身痛体重，一日而胀，二日少腹腰脊痛、胫酸，三日背𦛗筋痛，小便闭。十日不已，死，冬人定，夏晏食。
肾病少腹腰脊痛、胻酸，三日背𦛗筋痛、小便闭，三日腹胀，三日两胁支痛，三日不已，死，冬大晨，夏晏晡。
胃病胀满，五日少腹腰脊痛、胻酸，三日背𦛗筋痛、小便闭，五日身体重，六日不已，死，冬夜半后，夏日昳。
膀胱病小便闭，五日少腹胀、腰脊痛、胻酸，一日腹胀，一日身体痛，二日不已，死，冬鸡鸣，夏下晡。
诸病以次是相传如是者，皆有死期，不可刺。间一脏止，及至三四脏者，乃可刺也。
