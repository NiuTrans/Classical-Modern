黄帝问曰：厥之寒热者何也？
岐伯对曰：阳气衰于下则为寒厥，阴气衰于下则为热厥。
帝曰：热厥之为热也，必起于足下者，何也？
岐伯曰：阳气起于足五趾之表，阴脉者，集于足下而聚于足心，故阳气胜则足下热也。
帝曰：寒厥之为寒也，必从五趾而上于膝者，何也？
岐伯曰：阴气起于五趾之里，集于膝下而聚于膝上，故阴气胜则从五趾至膝上寒，其寒也，不从外，皆从内也。
帝曰：寒厥何失而然也？
岐伯曰：前阴者，宗筋之所聚，太阴、阳明之所合也。
春夏则阳气多而阴气少，秋冬则阴气胜而阳气衰。
此人者质壮，以秋冬夺于所用，下气上争，不能复，精气溢下，邪气因从之而上也。
气因于中，阳气衰，不能渗营其经络，阳气日损，阴气独在，故手足为之寒也。
帝曰：热厥何如而然也？
岐伯曰：酒入于胃，则络脉满而经脉虚，脾主为胃行其津液者也。
阴气虚则阳气入，阳气入则胃不和，胃不和则精气竭，精气竭则不营其四肢也。
此人必数醉，若饱以入房，气聚于脾中不得散，酒气与谷气相薄，热盛于中，故热遍于身，内热而溺赤也。
夫酒气盛而慓悍，肾气有衰，阳气独胜，故手足为之热也。
帝曰：厥，或令人腹满，或令人暴不知人，或至半日远至一日，乃知人者，何也？
岐伯曰：阴气盛于上则下虚，下虚则腹胀满；阳气盛于上，则下气重上而邪气逆，逆则阳气乱，阳气乱则不知人也。
帝曰：善。
愿闻六经脉之厥状病能也。
岐伯曰：巨阳之厥，则肿首头重，足不能行，发为眴仆。
阳明之厥，则癫疾欲走呼，腹满不得卧，面赤而热，妄见而妄言。
少阳之厥，则暴聋颊肿而热，胁痛，䯒不可以运。
太阴之厥，则腹满䐜胀，后不利，不欲食，食则呕，不得卧。
少阴之厥，则口干溺赤，腹满心痛。
厥阴之厥，则少腹肿痛，腹胀，泾溲不利，好卧屈膝，阴缩肿，䯒内热。
盛则泻之，虚则补之，不盛不虚，以经取之。
太阴厥逆，䯒急挛，心痛引腹，治主病者。
少阴厥逆，虚满呕变，下泄清，治主病者。
厥阴厥逆，挛腰痛，虚满，前闭，谵言，治主病者。
三阴俱逆，不得前后，使人手足寒，三日死。
太阳厥逆，僵仆，呕血，善衄，治主病者。
少阳厥逆，机关不利，机关不利者，腰不可以行，项不可以顾，发肠痈不可治，惊者死。
阳明厥逆，喘咳，身热，善惊，衄，呕血。
手太阴厥逆，虚满而咳，善呕沫，治主病者。
手心主、少阴厥逆，心痛引喉，身热死，不可治。
手太阳厥逆，耳聋，泣出，项不可以顾，腰不可以俛仰，治主病者。
手阳明、少阳厥逆，发喉痹，嗌肿痓，治主病者。
