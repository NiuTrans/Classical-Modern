黄帝曰：医之治病也，一病而治各不同，皆愈，何也？
岐伯对曰：地势使然也。
故东方之域，天地之所始生也。
鱼盐之地，海滨傍水，其民食鱼而嗜咸，皆安其处，美其食。
鱼者使人热中，盐者胜血，故其民皆黑色疏理，其病皆为痈疡，其治宜砭石。
故砭石者，亦从东方来。
西方者，金玉之域，沙石之处，天地之所收引也。
其民陵居而多风，水土刚强，其民不衣而褐荐，其民华食而脂肥，故邪不能伤其形体，其病生于内，其治宜毒药。
故毒药者，亦从西方来。
北方者，天地所闭藏之域也。
其地高陵居，风寒冰洌。其民乐野处而乳食，脏寒生满病，其治宜灸焫。故灸焫者，亦从北方来。
南方者，天地所长养，阳之所盛处也。
其地下，水土弱，雾露之所聚也。其民嗜酸而食胕，故其民皆致理而赤色，其病挛痹，其治宜微针。
故九针者，亦从南方来。
中央者，其地平以湿，天地所以生万物也众。
其民食杂而不劳，故其病多瘘厥寒热，其治宜导引按蹻。
故导引按蹻者，亦从中央出也。
故圣人杂合以治，各得其所宜。故治所以异而病皆愈者，得病之情，知治之大体也。
