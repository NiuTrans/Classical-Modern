黄帝问曰：痹之安生？
岐伯对曰：风寒湿三气杂至，合而为痹也。
其风气胜者为行痹，寒气胜者为痛痹，湿气胜者为着痹也。
帝曰：其有五者何也？
岐伯曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。
帝曰：内舍五脏六腑，何气使然？
岐伯曰：五脏皆有合，病久而不去者，内舍于其合也。
故骨痹不已，复感于邪，内舍于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。
所谓痹者，各以其时，重感于风寒湿之气也。
凡痹之客五脏者：肺痹者，烦满喘而呕；心痹者，脉不通，烦则心下鼓，暴上气而喘，嗌干善噫，厥气上则恐；肝痹者，夜卧则惊，多饮，数小便，上为引如怀；肾痹者，善胀，尻以代踵，脊以代头；脾痹者，四肢解堕，发咳呕汁，上为大塞。
肠痹者，数饮而出不得，中气喘争，时发飧泄。
胞痹者，少腹膀胱按之内痛，若沃以汤，涩于小便，上为清涕。
阴气者，静则神藏，躁则消亡。
饮食自倍，肠胃乃伤。
淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。
诸痹不已，亦益内也。
其风气胜者，其人易已也。
帝曰：痹，其时有死者，或疼久者，或易已者，其故何也？
岐伯曰：其入脏者死，其留连筋骨间者疼久，其留皮肤间者易已。
帝曰：其客于六腑者何也？
岐伯曰：此亦其食饮居处，为其病本也。
六腑亦各有俞，风寒湿气中其俞，而食饮应之，循俞而入，各舍其腑也。
帝曰：以针治之奈何？
岐伯曰：五脏有俞，六腑有合，循脉之分，各有所发，各随其过，则病瘳也。
帝曰：荣卫之气，亦令人痹乎？
岐伯曰：荣者，水谷之精气也，和调于五脏，洒陈于六腑，乃能入于脉也。故循脉上下，贯五脏，络六腑也。
卫者，水谷之悍气也，其气慓疾滑利，不能入于脉也。故循皮肤之中，分肉之间，熏于肓膜，散于胸腹。
逆其气则病，从其气则愈，不与风寒湿气合，故不为痹。
帝曰：善。
痹，或痛，或不痛，或不仁，或寒，或热，或燥，或湿，其故何也？
岐伯曰：痛者寒气多也，有寒故痛也。
其不痛不仁者，病久入深，荣卫之行涩，经络时疏，故不通；皮肤不营，故为不仁。
其寒者，阳气少，阴气多，与病相益，故寒也。
其热者，阳气多，阴气少，病气胜，阳遭阴，故为痹热。
其多汗而濡者，此其逢湿甚也。阳气少，阴气盛，两气相感，故汗出而濡也。
帝曰：夫痹之为病，不痛何也？
岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒。
故具此五者，则不痛也。
凡痹之类，逢寒则虫，逢热则纵。
帝曰：善。
