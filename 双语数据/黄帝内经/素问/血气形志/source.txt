夫人之常数，太阳常多血少气，少阳常少血多气，阳明常多气多血，少阴常少血多气，厥阴常多血少气，太阴常多气少血，此天之常数。
足太阳与少阴为表里，少阳与厥阴为表里，阳明与太阴为表里，是为足阴阳也。
手太阳与少阴为表里，少阳与心主为表里，阳明与太阴为表里，是为手之阴阳也。
今知手足阴阳所苦，凡治病必先去其血，乃去其所苦，伺之所欲，然后泻有余，补不足。
欲知背俞，先度其两乳间，中折之，更以他草度去半已，即以两隅相拄也。乃举以度其背，令其一隅居上，齐脊大椎，两隅在下，当其下隅者，肺之俞也。
复下一度，心之俞也。复下一度，左角肝之俞也，右角脾之俞也。
复下一度，肾之俞也。
是谓五脏之俞，灸刺之度也。
形乐志苦，病生于脉，治之以灸刺。
形乐志乐，病生于肉，治之以针石。
形苦志乐，病生于筋，治之以熨引。
形苦志苦，病生于咽嗌，治之以百药。
形数惊恐，经络不通，病生于不仁，治之以按摩醪药。
是谓五形志也。刺阳明，出血气。刺太阳，出血恶气。刺少阳，出气恶血。刺太阴，出气恶血。刺少阴，出气恶血。刺厥阴，出血恶气也。
