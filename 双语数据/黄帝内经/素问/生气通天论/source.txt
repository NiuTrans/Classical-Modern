黄帝曰：夫自古通天者，生之本，本于阴阳。
天地之间，六合之内，其气九州、九窍、五脏十二节，皆通乎天气。
其生五，其气三，数犯此者，则邪气伤人，此寿命之本也。
苍天之气，清静则志意治，顺之则阳气固，虽有贼邪，弗能害也，此因时之序。
故圣人抟精神，服天气而通神明。
失之则内闭九窍，外壅肌肉，卫气散解，此谓自伤，气之削也。
阳气者，若天与日，失其所，则折寿而不彰。
故天运当以日光明。是故阳因而上，卫外者也。
因于寒，欲如运枢，起居如惊，神气乃浮。
因于暑，汗，烦则喘喝，静则多言，体若燔炭，汗出而散。
因于湿，首如裹，湿热不攘，大筋緛短，小筋驰长。緛短为拘，驰长为痿。
因于气，为肿，四维相代，阳气乃竭。
阳气者，烦劳则张，精绝，辟积于夏，使人煎厥；目盲不可以视，耳闭不可以听，溃溃乎若坏都，汩汩乎不可止。
阳气者，大怒则形气绝而血菀于上，使人薄厥。
有伤于筋，纵，其若不容。
汗出偏沮，使人偏枯。
汗出见湿，乃生痤疿。
膏粱之变，足生大丁，受如持虚。
劳汗当风，寒薄为皶，郁乃痤。
阳气者，精则养神，柔则养筋。
开阖不得，寒气从之，乃生大偻。
陷脉为瘘，留连肉腠，俞气化薄，传为善畏，及为惊骇。
营气不从，逆于肉理，乃生痈肿。
魄汗未尽，形弱而气烁，穴俞以闭，发为风疟。
故风者，百病之始也，清静则肉腠闭拒，虽有大风苛毒，弗之能害，此因时之序也。
故病久则传化，上下不并，良医弗为。
故阳畜积病死，而阳气当隔。
隔者当泻，不亟正治，粗乃败之。
故阳气者，一日而主外。平旦人气生，日中而阳气隆，日西而阳气已虚，气门乃闭。
是故暮而收拒，无扰筋骨，无见雾露，反此三时，形乃困薄。
岐伯曰：阴者，藏精而起亟也，阳者，卫外而为固也。
阴不胜其阳，则脉流薄疾，并乃狂。
阳不胜其阴，则五脏气争，九窍不通。
是以圣人陈阴阳，筋脉和同，骨髓坚固，气血皆从。
如是则内外调和，邪不能害，耳目聪明，气立如故。
风客淫气，精乃亡，邪伤肝也。
因而饱食，筋脉横解，肠澼为痔。
因而大饮，则气逆。
因而强力，肾气乃伤，高骨乃坏。
凡阴阳之要，阳密乃固，两者不和，若春无秋，若冬无夏。
因而和之，是谓圣度。
故阳强不能密，阴气乃绝。
阴平阳秘，精神乃治；阴阳离决，精气乃绝。
因于露风，乃生寒热。
是以春伤于风，邪气留连，乃为洞泄。
夏伤于暑，秋为痎疟。
秋伤于湿，上逆而咳，发为痿厥。
冬伤于寒，春必温病。
四时之气，更伤五脏。
阴之所生，本在五味；阴之五宫，伤在五味。
是故味过于酸，肝气以津，脾气乃绝。
味过于咸，大骨气劳，短肌，心气抑。
味过于甘，心气喘满，色黑，肾气不衡。
味过于苦，脾气不濡，胃气乃厚。
味过于辛，筋脉沮弛，精神乃央。
是故谨和五味，骨正筋柔，气血以流，腠理以密，如是则骨气以精。
谨道如法，长有天命。
