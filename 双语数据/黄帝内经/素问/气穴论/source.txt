黄帝问曰：余闻气穴三百六十五以应一岁，未知其所，愿卒闻之。
岐伯稽首再拜对曰：窘乎哉问也！
其非圣帝，孰能穷其道焉！
因请溢意，尽言其处。
帝捧手逡巡而却曰：夫子之开余道也，目未见其处，耳末闻其数，而目以明，耳以聪矣。
岐伯曰：此所谓： 圣人易语，良马易御 也。
帝曰：余非圣人之易语也，世言真数开人意，今余所访问者真数，发蒙解惑，未足以论也。
然余愿闻夫子溢志尽言其处，令解其意，请藏之金匮，不敢复出。
岐伯再拜而起曰：臣请言之。
背与心相控而痛，所治天突与十椎及上纪。
上纪者胃脘也，下纪者关元也。
背胷邪系阴阳左右，如此其病前后痛濇，胷胁痛而不得息，不得卧，上气短气，偏痛，脉满起，斜出尻脉，络胷胁，支心贯鬲，上肩加天突，斜下肩，交十椎下。
脏俞五十穴。
腑俞七十二穴。
热俞五十九穴。
水俞五十七穴。
头上五行，行五，五五二十五穴。
中𦛗两旁各五，凡十穴。
大椎上两旁各一，凡二穴。
目瞳子、浮白二穴。
两髀厌分中二穴。
犊鼻二穴。
耳中多所闻二穴。
眉本二穴。
完骨二穴。
项中央一穴。
枕骨二穴。
上关二穴。
大迎二穴。
下关二穴。
天柱二穴。
巨虚上下廉四穴。
曲牙二穴。
天突一穴。
天府二穴。
天牖二穴。
扶突二穴。
天窻二穴。
肩解二穴。
关元一穴。
委阳二穴。
肩贞二穴。
瘖门一穴。
齐一穴。
胷俞十二穴。
背俞二穴。
膺俞十二穴。
分肉二穴。
踝上横二穴。
阴阳蹻四穴。
水俞在诸分，热俞在气穴，寒热俞在两骸厌中二穴。
大禁二十五，在天府下五寸。
凡三百六十五穴，针之所由行也。
黄帝曰：余已知气穴之处，游针之居，愿闻孙络溪谷，亦有所应乎？
岐伯曰：孙络三百六十五穴会，亦以应一岁，以溢奇邪，以通荣卫。
荣卫稽留，卫散荣溢，气竭血着，外为发热，内为少气。疾泻无怠，以通荣卫。见而泻之，无问所会。帝曰：善。
愿闻溪谷之会也。
岐伯曰：肉之大会为谷，肉之小会为溪，肉分之间，溪谷之会，以行荣卫，以会大气。
邪溢气壅，脉热肉败，荣卫不行，必将为脓。内销骨髓，外破大腘。留于节凑，必将为败。
积寒留舍，荣卫不居。卷肉缩筋，肋肘不得伸，内为骨痹，外为不仁，命曰不足，大寒留于溪谷也。
溪谷三百六十五穴会，亦应一岁。
其小痹淫溢，循脉往来，微针所及，与法相同。
帝乃辟左右而起，再拜曰：今日发蒙解惑，藏之金匮，不敢复出。
乃藏之金兰之室，署曰： 气穴所在 。
岐伯曰：孙络之脉别经者，其血盛而当泻者，亦三百六十五脉，并注于络，传注十二脉络，非独十四脉络也。内解泻于中者，十脉。
