黄帝问曰：诊要何如。
岐伯对曰：正月二月，天气始方，地气始发，人气在肝。
三月四月，天气正方，地气定发，人气在脾。五月六月，天气盛，地气高，人气在头。七月八月，阴气始杀，人气在肺。九月十月，阴气始冰，地气始闭，人气在心。十一月十二月，冰复，地气合，人气在肾。
故春刺散俞，及与分理，血出而止，甚者传气，间者环也。夏刺络俞，见血而止，尽气闭环，痛病必下。
秋刺皮肤，循理，上下同法，神变而止。
冬刺俞窍于分理，甚者直下，间者散下。
春夏秋冬，各有所刺，法其所在。
春刺夏分，脉乱气微，入淫骨髓，病不能愈，令人不嗜食，又且少气。
春刺秋分，筋挛逆气，环为咳嗽，病不愈，令人时惊，又且哭。
春刺冬分，邪气着脏，令人胀，病不愈，又且欲言语。
夏刺春分，病不愈，令人解堕。
夏刺秋分，病不愈，令人心中欲无言，惕惕如人将捕之。
夏刺冬分，病不愈，令人少气，时欲怒。
秋刺春分，病不已，令人惕然，欲有所为，起而忘之。
秋刺夏分，病不已，令人益嗜卧，又且善梦。
秋刺冬分，病不已，令人洒洒时寒。
冬刺春分，病不已，令人欲卧不能眠，眠而有见。
冬刺夏分，病不愈，气上，发为诸痹。
冬刺秋分，病不已，令人善渴。
凡刺胸腹者，必避五脏。
中心者环死；中脾者，五日死；中肾者七日死；中肺者五日死；中鬲者皆为伤中，其病虽愈，不过一岁必死。
刺避五脏者，知逆从也。
所谓从者，鬲与脾肾之处，不知者反之。
刺胸腹者，必以布憿着之，乃从单布上刺。
刺之不愈复刺。
刺针必肃，刺肿摇针，经刺勿摇，此刺之道也。
帝曰：愿闻十二经脉之终奈何？
岐伯曰：太阳之脉，其终也，戴眼、反折、瘛瘲，其色白，绝汗乃出，出则死矣。
少阳终者，耳聋，百节皆纵，目睘绝系。绝系一日半死，其死也，色先青，白乃死矣。
阳明终者，口目动作，善惊妄言，色黄，其上下经盛，不仁则终矣。
少阴终者，面黑齿长而垢，腹胀闭，上下不通而终矣。
太阴终者，腹胀闭，不得息，善噫善呕，呕则逆，逆则面赤，不逆则上下不通，不通则面黑，皮毛焦而终矣。
厥阴终者，中热嗌干，善溺心烦，甚则舌卷，卵上缩而终矣。
此十二经之所败也。
