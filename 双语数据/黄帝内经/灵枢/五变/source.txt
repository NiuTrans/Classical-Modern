黄帝问于少俞曰：余闻百疾之始期也，必生于风雨寒暑，循毫毛而入腠理，或复还，或留止，或为风肿汗出，或为消瘅，或为寒热，或为留痹，或为积聚。
奇邪淫溢，不可胜数，愿闻其故。
夫同时得病，或病此，或病彼，意者，天之为人生风乎，何其异也？
少俞曰：夫天之生风者，非以私百姓也，其行公平正直，犯者得之，避者得无殆，非求人而人自犯之。
黄帝曰：一时遇风，同时得病，其病各异，愿闻其故。
少俞曰：善乎哉问！
请论以比匠人。匠人磨斧斤、砺刀，削斵材木。
木之阴阳，尚有坚脆，坚者不入，脆者皮弛，至其交节，而缺斤斧焉。
夫一木之中，坚脆不同，坚者则刚，脆者易伤，况其材木之不同，皮之厚薄，汁之多少，而各异耶。
夫木之蚤花先生叶者，遇春霜烈风，则花落而叶萎；久曝大旱，则脆木薄皮者，枝条汁少而叶萎；久阴淫雨，则薄皮多汁者，皮渍而漉；卒风暴起，则刚脆之木，枝折杌伤；秋霜疾风，则刚脆之木，根摇而叶落。
凡此五者，各有所伤，况于人乎！
黄帝曰：以人应木，奈何？
少俞答曰：木之所伤也，皆伤其枝。枝之刚脆而坚，未成伤也。
人之有常病也，亦因其骨节皮肤腠理之不坚固者，邪之所舍也，故常为病也。
黄帝曰：人之善病风厥漉汗者，何以候之？
少俞答曰：肉不坚，腠理疏，则善病风。
黄帝曰：何以候肉之不坚也？
少俞答曰：腘肉不坚，而无分理。
理者麤理，麤理而皮不致者，腠理疏。
此言其浑然者。
黄帝曰：人之善病消瘅者，何以候之？
少俞答曰：五脏皆柔弱者，善病消瘅。
黄帝曰：何以知五脏之柔弱也？
少俞答曰：夫柔弱者，必有刚强，刚强多怒，柔者易伤也。
黄帝曰：何以候柔弱之与刚强？
少俞答曰：此人薄皮肤，而目坚固以深者，长冲直肠，其心刚，刚则多怒，怒则气上逆，胸中蓄积，血气逆留，髋皮充肌，血脉不行，转而为热，热则消肌肤，故为消瘅。
此言其人暴刚而肌肉弱者也。
黄帝曰：人之善病寒热者，何以候之？
少俞答曰：小骨弱肉者，善病寒热。
黄帝曰：何以候骨之小大，肉之坚脆，色之不一也？
少俞答曰：颧骨者，骨之本也。颧大则骨大，颧小则骨小。
皮肤薄而其肉无䐃，其臂懦懦然，其地色殆然，不与其天同色，污然独异，此其候也。
然后臂薄者，其髓不满，故善病寒热也。
黄帝曰：何以候人之善病痹者？
少俞答曰：麤理而肉不坚者，善病痹。
黄帝曰：痹之高下有处乎？
少俞答曰：欲知其高下者，各视其部。
黄帝曰：人之善病肠中积聚者，何以候之？
少俞答曰：皮肤薄而不泽，肉不坚而淖泽，如此，则肠胃恶，恶则邪气留止，积聚乃伤。
脾胃之间，寒温不次，邪气稍至，蓄积留止，大聚乃起。
黄帝曰：余闻病形，已知之矣！愿闻其时。
少俞答曰：先立其年，以知其时，时高则起，时下则殆。虽不陷下，当年有冲道，其病必起，是谓因形而生病。
五变之纪也。
