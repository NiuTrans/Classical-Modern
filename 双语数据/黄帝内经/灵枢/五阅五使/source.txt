黄帝问于岐伯曰：余闻刺有五官五阅，以观五气。
五气者，五脏之使也，五时之副也。愿闻其五使当安出？
岐伯曰：五官者，五脏之阅也。
黄帝曰：愿闻其所出，令可为常。
岐伯曰：脉出于气口，色见于明堂，五色更出，以应五时，各如其常，经气入臓，必当治理。帝曰：善。
五色独决于明堂乎？
岐伯曰：五官已辨，阙庭必张，乃立明堂，明堂广大，蕃蔽见外，方壁高基，引垂居外，五色乃治，平搏广大，寿中百岁，见此者，刺之必已，如是之人者，血气有余，肌肉坚致，故可苦以针。
黄帝曰：愿闻五官。
岐伯曰：鼻者，肺之官也。目者，肝之官也。口唇者，脾之官也。舌者，心之官也。耳者，肾之官也。
黄帝曰：以官何候？
岐伯曰：以候五脏。
故肺病者，喘息鼻张。
肝病者，眦青。
脾病者，唇黄。
心病者，舌卷短，颧赤。
肾病者，颧与颜黑。
黄帝曰：五脉安出，五色安见，其常色殆者如何？
岐伯曰：五官不辨，阙庭不张，小其明堂，蕃蔽不见，又埤其墙，墙下无基，垂角去外，如是者，虽平常殆，况加疾哉？
黄帝曰：五色之见于明堂，以观五脏之气，左右高下，各有形乎？
岐伯曰：脏腑之在中也，各以次舍，左右上下，各如其度也。
