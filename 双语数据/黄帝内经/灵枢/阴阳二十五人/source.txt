黄帝曰：余闻阴阳之人何如？
伯高曰： 天地之间，六合之内，不离于五，人亦应之。故五五二十五人之政，而阴阳之人不与焉。其态又不合于众者五。 
余已知之矣。愿闻二十五人之形，血气之所生，别而以候，从外知内，何如？
岐伯曰：悉乎哉问也！此先师之秘也，虽伯高犹不能明之也。
黄帝避席遵循而却曰：余闻之，得其人弗教，是谓重失；得而泄之，天将厌之，余愿得而明之，金柜藏之，不敢扬之。
岐伯曰：先立五形，金木水火土，别其五色，异其五形之人，而二十五人具矣。
黄帝曰：愿卒闻之。
岐伯曰：慎之慎之！
臣请言之。
木形之人，比于上角，似于苍帝。
其为人苍色，小头，长面，大肩背，直身，小手足。
好有才，劳心，少力，多忧劳于事。
能春夏，不能秋冬，感而病生。
足厥阴佗佗然。太角之人，比于左足少阳，少阳之上遗遗然；左角之人，比于右足少阳，少阳之下随随然；釱角之人，比于右足少阳，少阳之上推推然；判角之人，比于左足少阳，少阳之下枯枯然。
火形之人，比于上徵，似于赤帝。
其为人赤色，广䏖，脱面，小头，好肩背髀腹，小手足，行安地，疾心，行摇肩，背肉满。
有气，轻财，少信，多虑，见事明，好颜，急心，不寿暴死。
能春夏，不能秋冬，秋冬感而病生。
手少阴核核然。质徵之人，比于左手太阳，太阳之上肌肌然；少徵之人，比于右手太阳，太阳之下慆慆然；右徵之人，比于右手太阳，太阳之上鲛鲛然；质判之人，比于左手太阳，太阳之下支支颐颐然。
土形之人，比于上宫，似于上古黄帝。
其为人黄色，圆面，大头，美肩背，大腹，美股胫，小手足，多肉，上下相称，行安地，举足浮。
安心，好利人，不喜权势，善附人也。
能秋冬，不能春夏，春夏感而病生，足太阴敦敦然。
太宫之人，比于左足阳明，阳明之上婉婉然。
加宫之人，比于左足阳明，阳明之下坎坎然。少宫之人，比于右足阳明，阳明之上枢枢然。左宫之人，比于右足阳明，阳明之下兀兀然。
金形之人，比于上商，似于白帝。
其为人方面，白色，小头，小肩背，小腹，小手足，如骨发踵外，骨轻。
身清廉，急心，静悍，善为吏。
能秋冬，不能春夏，春夏感而病生。
手太阴敦敦然。釱商之人，比于左手阳明，阳明之上廉廉然；右商之人，比于左手阳明，阳明之下脱脱然；左商之人，比于右手阳明，阳明之上监监然；少商之人，比于右手阳明，阳明之下严严然。
水形之人，比于上羽，似于黑帝。
其为人黑色，面不平，大头，廉颐，小肩，大腹，动手足，发行摇身，下尻长，背延延然。
不敬畏，善欺绍人，戮死。
能秋冬，不能春夏，春夏感而病生。
足少阴汙汙然。太羽之人，比于右足太阳，太阳之上颊颊然；少羽之人，比于左足太阳，太阳之下纡纡然；众之为人，比于右足太阳，太阳之下洁洁然；桎之为人，比于左足太阳，太阳之上安安然。
是故五形之人二十五变者，众之所以相欺者是也。黄帝曰：得其形，不得其色何如？
岐伯曰：形胜色、色胜形者，至其胜时，年加感则病行，失则忧矣。
形色相得者，富贵大乐。
黄帝曰：其形色相当胜之时，年加可知乎？
岐伯曰：凡年忌下上之人，大忌常加七岁，十六岁、二十五岁、三十四岁、四十三岁、五十二岁、六十一岁皆人之大忌，不可不自安也。感则病行，失则忧矣。
当此之时，无为奸事，是谓年忌。
黄帝曰：夫子之言，脉之上下，血气之候，似知形气，奈何？
岐伯曰：足阳明之上，血气盛则髯美长；血少气多则髯短。
故气少血多则髯少；血气皆少则无髯，两吻多画。足阳明之下，血气盛则下毛美，长至胸；血多气少则下毛美，短至脐，行则善高举足，足趾少肉，足善寒。血少气多则肉而善瘃；血气皆少则无毛，有则稀、枯悴，善痿厥，足痹。
足少阳之上，气血盛则通髯美长，血多气少则通髯美短；血少气多则少髯；血气皆少则无须，感于寒湿则善痹，骨痛爪枯也。
足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。
足太阳之上，血气盛则美眉，眉有毫毛；血多气少则恶眉，面多少理；血少气多则面多肉；血气和则美色。
足太阳之下，血气盛则跟肉满，踵坚；气少血多则瘦，跟空；血气皆少则善转筋，踵下痛。
手阳明之上，血气盛则髭美；血少气多则髭恶；血气皆少则无髭。
手阳明之下，血气盛则腋下毛美，手鱼肉以温；气血皆少则手瘦以寒。
手少阳之上，血气盛则眉美以长，耳色美；血气皆少则耳焦恶色。
手少阳之下，血气盛则手卷多肉以温；血气皆少则寒以瘦；气少血多则瘦以多脉。
手太阳之上，血气盛则多须，面多肉以平；血气皆少则面瘦恶色。
手太阳之下，血气盛则掌肉充满；血气皆少则掌瘦以寒。
黄帝曰：二十五人者，刺之有约乎？
岐伯曰：美眉者，足太阳之脉气血多；恶眉者，血气少；其肥而泽者，血气有余；肥而不泽者，气有余，血不足；瘦而无泽者，气血俱不足，审察其形气有余不足而调之，可以知逆顺矣。
黄帝曰：刺其诸阴阳奈何？
岐伯曰：按其寸口人迎，以调阴阳。
切循其经络之凝涩，结而不通者，此于身皆为痛痹，甚则不行，故凝涩。
凝涩者，致气以温之，血和乃止。
其结络者，脉结血不和，决之乃行。
故曰： 气有余于上者，导而下之；气不足于上者，推而休之；其稽留不至者，因而迎之。
必明于经隧，乃能持之。
寒与热争者，导而行之；其宛陈血不结者，则而予之。 
必先明知二十五人，则血气之所在，左右上下，刺约毕也。
