黄帝问于岐伯曰：余闻九针于夫子众多矣，不可胜数。
余推而论之，以为一纪。
余司诵之，子听其理，非则语余，请正其道，令可久传，后世无患。
得其人乃传，非其人勿言。
岐伯稽首再拜曰：请听圣王之道。
黄帝曰：用针之理，必知形气之所在，左右上下，阴阳表里，血气多少，行之逆顺，出入之合，谋伐有过。
知解结，知补虚泻实，上下气门，明通于四海，审其所在。
寒热淋露，以输异处，审于调气，明于经隧，左右肢络，尽知其会。
寒与热争，能合而调之，虚与实邻，知决而通之；左右不调，把而行之。
明于逆顺，乃知可治。
阴阳不奇，故知起时。
审于本末，察其寒热，得邪所在，万刺不殆。
知官九针，刺道毕矣。
明于五俞，徐疾所在，屈伸出入，皆有条理。
言阴与阳，合于五行。
五脏六腑，亦有所藏。
四时八风，尽有阴阳。
各得其位，合于明堂，各处色部，五脏六腑。
察其所痛，左右上下，知其寒温，何经所在。
审皮肤之寒温滑涩，知其所苦。
膈有上下，知其气所在。
先得其道，稀而疏之，稍深以留，故能徐入之。
大热在上，推而下之；从上下者，引而去之。
视前痛者，常先取之。
大寒在外，留而补之；入于中者，从合泻之；针所不为，灸之所宜。
上气不足，推而扬之；下气不足，积而从之；阴阳皆虚，火自当之。
厥而寒甚，骨廉陷下，寒过于膝，下陵三里。
阴络所过，得之留止，寒入于中，推而行之；经陷下者，火则当之；结络坚紧，火所治之。
不知所苦，两蹻之下，男阴女阳，良工所禁。针论毕矣。
用针之服，必有法则，上视天光，下司八正，以辟奇邪，而观百姓，审于虚实，无犯其邪。
是得天之灵，遇岁之虚，救而不胜，反受其殃，故曰： 必知天忌，乃言针意。 
法于往古，验于来今，观于窈冥，通于无穷。
麤之所不见，良工之所贵。
莫知其形，若神髣髴。
邪气之中人也，洒淅动形；正邪之中人也，微先见于色，不知于其身，若有若无，若亡若存，有形无形，莫知其情。
是故上工之取气，乃救其萌芽；下工守其已成，因败其形。
是故工之用针也，知气之所在，而守其门户，明于调气，补泻所在，徐疾之意，所取之处。
泻必用员，切而转之，其气乃行，疾而徐出，邪气乃出，伸而迎之，遥大其穴，气出乃疾。
补必用方，外引其皮，令当其门，左引其枢，右推其肤，微旋而徐推之，必端以正，安以静，坚心无解，欲微以留，气下而疾出之，推其皮，盖其外门，真气乃存。
用针之要，无忘其神。
雷公问于黄帝曰：《针论》曰： 得其人乃传，非其人勿言。 
何以知其可传？
黄帝曰：各得其人，任之其能，故能明其事。
雷公曰：愿闻官能奈何？
黄帝曰：明目者，可使视色；聪耳者，可使听音；捷疾辞语者，可使传论；语徐而安静，手巧而心审谛者，可使行针艾，理血气而调诸逆顺，察阴阳而兼诸方。缓节柔筋而心和调者，可使导引行气；疾毒言语轻人者，可使唾痈呪病；爪苦手毒，为事善伤者，可使按积抑痹。
各得其能，方乃可行，其名乃彰。
不得其人，其功不成，其师无名。
故曰： 得其人乃言，非其人勿传。 
此之谓也。
手毒者，可使试按龟，置龟于器下，而按其上，五十日而死矣；手甘者，复生如故也。
