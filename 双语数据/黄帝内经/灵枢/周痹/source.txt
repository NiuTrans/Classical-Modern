黄帝问于岐伯曰：周痹之在身也，上下移徒随脉，其上下左右相应，间不容空，愿闻此痛，在血脉之中邪？
将在分肉之间乎？
何以致是？
其痛之移也，间不及下针，其慉痛之时，不及定治，而痛已止矣。
何道使然？
愿闻其故。
岐伯答曰：此众痹也，非周痹也。
黄帝曰：愿闻众痹。
岐伯对曰：此各在其处，更发更止，更居更起，以右应左，以左应右，非能周也，更发更休也。
黄帝曰：善。刺之奈何？
岐伯对曰：刺此者，痛虽已止，必刺其处，勿令复起。帝曰：善。
愿闻周痹何如？
岐伯对曰：周痹者，在于血脉之中，随脉以上，随脉以下，不能左右，各当其所。
黄帝曰：刺之奈何？
岐伯对曰：痛从上下者，先刺其下以过之，后刺其上以脱之。
痛从下上者，先刺其上以过之，后刺其下以脱之。黄帝曰：善。
此痛安生？
何因而有名？
岐伯对曰：风寒湿气，客于外分肉之间，迫切而为沫，沫得寒则聚，聚则排分肉而分裂也，分裂则痛，痛则神归之，神归之则热，热则痛解，痛解则厥，厥则他痹发，发则如是。
帝曰：善。余已得其意矣。
此内不在臓，而外未发于皮，独居分肉之间，真气不能周，故名曰周痹。
故刺痹者，必先切循其下之六经，视其虚实，及大络之血结而不通，及虚而脉陷空者而调之，熨而通之。
其瘈坚，转引而行之。黄帝曰：善。
余已得其意矣，亦得其事也。
九者，经巽之理，十二经脉阴阳之病也。
