黄帝问于岐伯曰：夫百病之始生也，皆于风雨寒暑，清湿喜怒。
喜怒不节则伤脏，风雨则伤上，清湿则伤下。
三部之气，所伤异类，愿闻其会。
岐伯曰：三部之气各不同，或起于阴，或起于阳，请言其方。
喜怒不节则伤脏，脏伤则病起于阴也；清湿袭虚，则病起于下；风雨袭虚，则病起于上，是谓三部。
至于其淫泆，不可胜数。
黄帝曰：余固不能数，故问先师，愿卒闻其道。
岐伯曰：风雨寒热不得虚，邪不能独伤人。
卒然逢疾风暴雨而不病者，盖无虚，故邪不能独伤人。
此必因虚邪之风，与其身形，两虚相得，乃客其形。
两实相逢，众人肉坚。其中于虚邪也，因于天时，与其身形，参以虚实，大病乃成。气有定舍，因处为名。
上下中外，分为三员。是故虚邪之中人也，始于皮肤，皮肤缓则腠理开，开则邪从毛发入，入则抵深，深则毛发立，毛发立则淅然，故皮肤痛。
留而不去，则传舍于络脉，在络之时，痛于肌肉，故痛之时息，大经代去。
留而不去，传舍于经，在经之时，洒淅喜惊。
留而不去，传舍于俞，在俞之时，六经不通四肢，则肢节痛，腰脊乃强。
留而不去，传舍于伏冲之脉，在伏冲之时，体重身痛。
留而不去，传舍于肠胃，在肠胃之时，贲响腹胀，多寒则肠鸣、飧泄、食不化；多热则溏出糜。
留而不去，传舍于肠胃之外，募原之间，留着于脉，稽留而不去，息而成积。
或着孙脉，或着络脉，或着经脉，或着俞脉，或着于伏冲之脉，或着于膂筋，或着于肠胃之募原，上连于缓筋，邪气淫泆，不可胜论。
黄帝曰：愿尽闻其所由然。
岐伯曰：其着孙络之脉而成积者，其积往来上下，臂手孙络之居也，浮而缓，不能句积而止之，故往来移行肠胃之间，水凑渗注灌，濯濯有音；有寒则䐜䐜满雷引，故时切痛。
其着于阳明之经，则挟脐而居，饱食则益大，饥则益小。
其着于缓筋也，似阳明之积，饱食则痛，饥则安。
其着于肠胃之募原也，痛而外连于缓筋，饱食则安，饥则痛。
其着于伏冲之脉者，揣之应手而动，发手则热气下于两股，如汤沃之状。
其着于膂筋，在肠后者，饥则积见，饱则积不见，按之不得。
其着于输之脉者，闭塞不通，津液不下，孔窍干壅，此邪气之从外入内，从上下也。
黄帝曰：积之始生，至其已成，奈何？
岐伯曰：积之始生，得寒乃生，厥乃成积也。
黄帝曰：其成积奈何？
岐伯曰：厥气生足悗，悗生胫寒，胫寒则血脉凝涩，血脉凝涩则寒气上入于肠胃，入于肠胃则䐜胀，䐜胀则肠外之汁沫迫聚不得散，日以成积。
卒然多食饮，则肠满，起居不节，用力过度，则络脉伤。
阳络伤则血外溢，血外溢则衄血；阴络伤则血内溢，血内溢则后血；肠胃之络伤，则血溢于肠外，肠外有寒，汁沫与血相搏，则并合凝聚不得散，而积成矣。
卒然中外于寒，若内伤于忧怒，则气上逆，气上逆则六俞不通，温气不行，凝血蕴里而不散，津液涩渗，着而不去，而积皆成矣。
黄帝曰：其生于阴者，奈何？
岐伯曰：忧思，伤心；重寒，伤肺；忿怒，伤肝；醉以入房，汗出当风，伤脾；用力过度，若入房汗出浴水，则伤肾，此内外三部之所生病者也。
黄帝曰：善。
治之奈何？
岐伯答曰：察其所痛，以知其应，有余不足，当补则补，当泻则泻，毋逆天时，是谓至治。
