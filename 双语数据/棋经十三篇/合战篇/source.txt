博弈之道，贵乎谨严。
高者在腹，下者在边，中者占角，此棋家之常然。
法曰﹕宁输数子，勿失一先。
有先而后，有后而先。
击左则视右，攻后则瞻前。
两生勿断，皆活勿连。
阔不可太疏，密不可太促。
与其恋子以求生，不若弃子而取势，与其无势而强行，不若因之而自补。
彼众我寡，先谋其生。
我众彼寡，务张其势。
善胜者不争，善阵者不战。善战者不败，善败者不乱。
夫棋始以正合，终以奇胜。必也，四顾其地，牢不可破，方可出人不意，掩人不备。
凡敌无事而自补者，有侵袭之意也。弃小而不救者，有图大之心也。
随手而下者，无谋之人也。
不思而应者，取败之道也。
诗云﹕ 惴惴小心，如临于谷。 
