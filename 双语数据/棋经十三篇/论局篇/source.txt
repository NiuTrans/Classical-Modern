夫万物之数，从一而起。
局之路，三百六十有一。
一者，生数之主，据其极而运四方也。
三百六十，以象周天之数。
分而为四，以象四时。
隅各九十路，以象其日。
外周七二路，以象其候。
枯棋三百六十，白黑相半，以法阴阳。
局之线道，谓之枰。线道之间，谓之罫。
局方而静，棋圆而动。
自古及今，弈者无同局。
《传》曰： 日日新。 
故宜用意深而存虑精，以求其胜负之由，则至其所未至矣。
