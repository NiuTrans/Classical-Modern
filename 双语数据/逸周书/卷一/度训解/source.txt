天生民而制其度，度小大以整，权轻重以极，明本末以立中。
立中以补损，补损以知足。
爵以明等极，极以正民，正中外以成命。
正上下以顺政。自迩弥兴自远，远迩备极终也。
明王是以敬微而顺分，分次以知和，知和以知乐，知乐以知哀，知哀以知慧，内外以知人。
凡民生而有好有恶，小得其所好则喜，大得其所好则乐，小遭其所恶则忧，大遭其所恶则哀。
然凡民之所好恶，生物是好，死物是恶，民至有好而不让，不从其所好，必犯法，无以事上。
民至有恶不让，不去其所恶，必犯法，无以事上，边行于此，尚有顽民，而况□不去其所恶，而从其所好，民能居乎。
若不□力何以求之，力争则力政，力政则无让，无让则无礼，无礼，虽得所好，民乐乎？
若不乐乃所恶也。
凡民不忍好恶，不能分次，不次则夺，夺则战，战则何以养老幼，何以救痛疾葬丧，何以胥役也。
明王是以极等以断好恶，教民次分扬举力竞。
任壮养老长幼有报，民是以胥役也。
夫力竞，非众不克，众非和不众，和非中不立，中非礼不慎，礼非乐不履。
明王是以无乐非人，无哀非人。
人是以众，人众赏多罚少，政之美也。罚多赏少，政之恶也。
罚多则困，赏多则乏，乏困无丑，教乃不至。
是故民主明丑以长子孙，子孙习服，鸟兽仁德。
土宜天时，百物和治，治之初，厉初哉。
治化则顺，是故无顺非厉，长幼成而生，曰顺极。
