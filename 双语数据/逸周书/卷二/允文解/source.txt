思静振胜，允文维记。
昭告周行，维旌所在。
收武释贿，无迁厥里，官校属职，因其百吏。
公货少多，振赐穷士，救瘠补病，赋均田布。
命夫复服，用损忧耻，孤寡无告，获厚咸喜。
咸问外戚，书其所在，迁同氏姓，位之宗子。
率用十五，绥用□安，教用显允，若得父母。
宽以政之，孰云不听，听言靡悔，遵养时晦。
晦明遂语，于时允武，死思复生，生思复所。
人知不弃，爱守正户，上下和协，靡敌不下。
执彼玉慓，以居其宇，庶民咸畊，童壮无辅，无拂其取，通其疆土。
民之望兵，若待父母。
是故天下，一旦而定有四海。
