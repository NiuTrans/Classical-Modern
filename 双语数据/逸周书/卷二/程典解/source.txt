维三月，既生魄，文王令六州之侯，奉勤于商。
商王用宗谗，震怒无疆，诸侯不娱，逆诸文王。
文王弗忍，乃作《程典》，以命三忠。
曰： 余体民，无小不敬，若毛在躬，拔之痛，无不省。
政失患作，作而无备，死亡不诫，诫在往事，备必慎，备思地，思地慎制，思制慎人，思人慎德，德开，开乃无患。
慎德必躬恕，恕以明德，德当天而慎下。
下为上贷，力竞以让，让德乃行。
慎下必翼上，上中立而下比，争省，和而顺；携乃争，和乃比。比事无政，无政无选，无选民乃顽，顽乃害上。
故选官以明训，顽民乃顺，慎守其教，小大有度，以备灾寇。
习其武诫，依其山川，通其舟车，利其守务。
士大夫不杂于工商，士之子不知义，不可以长幼。
工不族居，不足以给官；族不乡别，不可以入惠。
为上不明，为下不顺无丑。
轻其行，多其愚不知，慎地必为之图，以举其物，物其善恶。
度其高下，利其陂沟，爱其农时，修其等列，务其土实。
差其施赋，设得其宜，宜协其务，务应其趣。
慎用必爱，工攻其材，商通其财，百物鸟兽鱼鳖，无不顺时。
生穑省用，不滥其度，津不行火，薮林不伐，牛羊不尽齿不屠。
美不害用，用乃思慎，□备不敬，不意多□，用寡立亲，用胜怀远，远格而迩安。
于安思危，与始思终，于迩思备，于远思近，与老思和，不备无违，无违严戒。 
