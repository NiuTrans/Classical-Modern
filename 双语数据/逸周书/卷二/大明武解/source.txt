畏严大武，曰维四方畏威，乃宁。
天作武，修戎兵，以助义正违。
顺天行五官，官候厥政，谓有所亡。
城郭沟渠，高厚是量。
既践戎野，备慎其殃，敬其严君，乃战赦。
十艺必明，加之以十因，靡敌不荒。
阵若云布，侵若风行，轻车翼卫，在戎二方。
我师之穷，靡人不刚。
十艺：一大援，二明从，三余子，四长兴，五伐人，六刑余，七三疑，八闲书，九用少，十兴怨。
十因：一树仁，二胜欲，三宾客，四通旅，五亲戚，六无告，七同事，八程巧，九□能，十利事。
艺因伐用，是谓强转，应天顺时，时有寒暑，风雨饥疾，民乃不处，移散不败，农乃商贾，委以淫乐，赂以美女。
主人若杖，□至城下，高堙临内，日夜不解。
方阵并功，云何能御。
虽易必敬，是谓明武。
城高城高难平，湮之以土，开之以走路，俄传器橹。
因风行火障水，水下惠，用元元，文诲其寡。旁隧外权，堕城湮溪，老弱单处，其辩乃离。
既克和服，使众咸宜，竟其金革，是谓大夷。
