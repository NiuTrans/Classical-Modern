维武王胜殷，抚国绥民，乃观于殷政，告周公旦曰： 呜呼，殷政总总，若风草有所积，有所虚，和此如何？ 
周公曰： 闻之文考，来远宾，廉近者，道别其阴阳之利，相土地之宜，水土之便。
营邑制命之曰：大聚先诱之以四郊，王亲在之。
大夫免列以选，赦刑以宽，复亡解辱削赦□重，皆有数，此谓行风。
乃令县鄙商旅曰：能来三室者，与之一室之禄。
辟开修道，五里有郊，十里有井，二十里有舍，远旅来至关，人易资，舍有委。
市有五均，早暮如一，送行逆来，振乏救穷。老弱疾病，孤子寡独，惟政所先。
民有欲畜，发令。
 以国为邑，以邑为乡，以乡为闾，祸灾相恤，资丧比服，五户为伍，以首为长，十夫为什，以年为长。
合闾立教，以威为长，合族同亲，以敬为长。饮食相约，兴弹相庸，耦耕□耘，男女有婚，坟墓相连，民乃有亲。
六畜有群，室屋既完，民乃归之。
立君子以修礼略，立小人以教用兵。
立乡射以习容，春和猎耕耘，以习迁行。教芋与树艺，比长立职，与田畴皆通。
立祭祀，与岁谷登下厚薄，此之谓德教。
 若其凶土陋民，贱食贵货，是不知政。
山林薮泽，以因其□工匠，役工以攻其材；商贾趣市，以合其用。
外商资贵而来，贵物益贱，五出贵物，以通其器。
夫然则关夷市平，财无郁废，商不乏资，百工不失其时，无愚不教，则无穷乏，此谓和德。
 若有不言，乃政其凶，陂沟道路，藂苴，丘坟不可树谷者，树以材木。春发枯槁，夏发叶荣，秋发实蔬，冬发薪蒸。以匡穷困。
揖其民力，相更为师。
因其土宜，以为民资，则生无乏用，死无传尸。
此谓仁德。
 旦闻禹之禁，春三月，山林不登斧，以成草木之长；三月遄不入网罟，以成鱼鳖之长。
且以并农力执，成男女之功。
夫然则有生而不失其宜，万物不失其性，人不失七事，天不失其时，以成万财。
既成，放此为人。
此谓正德。
 泉深而鱼鳖归之，草木茂而鸟兽归之；称贤使能，官有材而士归之；关市平，商贾归之；分地薄敛，农民归之。
水性归下，农民归利。
王若欲求天下民，社设其利，而民自至，譬之若冬日之阳，夏日之阴，不召而民自来。
此谓归德。
 五德既明，民乃知常。 
武王再拜曰： 呜呼，允哉！天民侧侧，余知其极有宜。 
乃召昆吾冶而铭之，藏府而朔之。
