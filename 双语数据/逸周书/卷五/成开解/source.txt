成王元年，大开告用。
周公曰： 呜呼，余夙夜之勤，今商孽竞时，逋播以以辅。
余何循，何循何慎，王其敬天命，无易天不虞。
在昔文考躬修五典，勉兹九功，敬人畏天，教以六则、四守、五示、三极，祗应八方，立忠协义乃作。
 三极：一天有九列，表使阴阳；二地有九州，别处五行；三人有四佐，佐官维明，五示显允明所望。
五示：一明位示士，二明惠示众，三明主示宁，四安宅示孥，五利用示产。
产足不穷，家怀思终，主为之宗，德以抚众，众和乃同。
四守：一政尽人材，材尽致死，二土守其城沟，三障水以御寇，四大有沙炭之政。
六则：一和众，二发郁，三明怨，四转怒，五惧疑，六因欲。
九功：一宾好在笥，三淫巧破制，三好危破事，四任利败功，五神巫动众，六尽哀民匮，七荒乐无别，八无制破教，九任谋生诈。
一言父典祭，祭祀昭天，百姓若敬；二显父登德，德降为则，则信民宁；三正父登过，过慎于武，设备无盈。
四机父登失，修□□官，官无不敬；五□□□□，制哀节用，政治民怀。
五典有常，政乃重开之守，内则顺意，外则顺敬，内外不爽，是曰明王。 
王拜曰： 允哉，维予闻曰何乡非怀，怀人惟思，思若不及，祸格无日。
式皇敬哉。
余小子思继厥常，以昭文祖，定武考之列。
呜呼，余夙夜不宁。 
