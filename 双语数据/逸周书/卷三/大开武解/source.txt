维王一祀二月，王在酆，密命。访于周公旦，曰： 呜呼！
余夙夜维商，密不显，谁知。
告岁之有秋。今余不获其落，若何？ 
周公曰： 兹在德，敬在周，其维天命，王其敬命。
远戚无十，和无再失，维明德无佚。
佚不可还，维文考恪勤，战战何敬，何好何恶，时不敬，殆哉！ 王拜曰： 允哉！
余闻国有四戚、五和、七失、九因、十淫。非不敬，不知。
今而言维格，余非废善以自塞，维明戒是祗。 
周公拜曰： 兹顺天，天降寤于程，程降因于商。
商今生葛，葛右有周。
维王其明用老和之言，言孰敢不格。
四戚：一内同外，二外婚姻，三官同师，四哀同劳。
五和：一有天维国，二有地维义，三同好维乐，四同恶维哀，五远方不争。
七失：一离在废，二废在祗，三比在门，四谄在内，五私在外，六私在公，七公不违。
九因：一神有不飨，二德有不守，三才有不官，四事有不均，五两有必争，六富有别，七贪有匮，八好有遂，九敌有胜。
十淫：一淫政破国，动不时，民不保；二淫好破义，言不协，民乃不和；三淫乐破德，德不纯，民乃失常；四淫动破丑，丑不足，民乃不让；五淫中破礼，礼不同，民乃不协；六淫采破服，服不度，民乃不顺；七淫文破典，典不式教，民乃不类；八淫权破故，故不法，官民乃无法；九淫贷破职，百官令不承；十淫巧破用，用不足，百意不成。呜呼，十淫不违，危哉！
今商维兹，其唯第兹命不承，殆哉！
若人之有政令，废令无赦。
乃废天之命，讫文考之功绪，忍民之苦，不祥。
若农之服田务耕而不耨，维草其宅，既秋而不获，维禽其飨之，人而获饥，云谁哀之。 
王拜曰： 格乃言。
呜呼，夙夜战战，何畏非道，何恶非是。
不敬，殆哉！ 
