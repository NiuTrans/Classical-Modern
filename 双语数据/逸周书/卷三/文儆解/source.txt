维文王告梦，惧后嗣之无保，庚辰诏太子发曰： 汝敬之哉！
民物多变，民何乡非利，利维生痛，痛维生乐，乐维生礼，礼维生义，义维生仁。呜呼，敬之哉！
民之适败，上察下遂信，何乡非私，私维生抗，抗维生夺，夺维生乱，乱维生亡，亡维生死。
呜呼，敬之哉！
汝慎守勿失，以诏有司，夙夜勿忘，若民之向引。
汝何慎非遂，遂时不远，非本非标，非微非煇壤非壤，不高水，非水不流。
呜呼，敬之哉！
倍本者槁。
汝何葆非监，不维一保监顺时，维周于民之适，败无有时，盍后戒，后戒谋，念勿择。 
