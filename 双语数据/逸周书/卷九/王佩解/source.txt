王者所佩在德，德在利民，民在顺上。
合为在因时，应事则易成。
谋成在周，长有功在力多。
昌大在自克，不过在数惩。
不困在豫慎，见祸在未形。
除害在能断，安民在知过，用兵在知时，胜大患在合人心。
殃毒在信疑，孽子在听内，化行在知和，施舍在平心。
不幸在不闻其过，福在受谏，基在爱民，固在亲贤。
祸福在所密，利害在所近，存亡在所用，离合在出命。
尊在慎，威安在恭己，危亡在不知时。见善而怠，时至而疑，亡正处邪，弗能居此，得失之方也，不可不察。
