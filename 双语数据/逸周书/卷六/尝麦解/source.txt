维四年孟夏，王初祈祷于宗庙，乃尝麦于太祖。是月，王命大正正刑书。
爽明，仆告既驾，少祝导王，祝亚迎王降阶，即假于太宗、少宗、少秘于社，各牡羊一、牡豕三。
史导王于北阶，王陟阶，在东序。
乃命太史尚大正，即居于户，西南向。
九州□伯咸进在中，西向。
宰乃承王中升自客阶，作策执策，从中宰坐尊中于大正之前，太祝以王命作策，策告太宗。
王命□□秘，作策许诺，乃北向繇书于两楹之间。
王若曰： 宗揜大正，昔天之初，□作二后，乃设建典命，赤帝分正二卿，命蚩尤于宇，少昊以临四方，司□□上天末成之庆。
蚩尤乃逐帝，争于涿鹿之河，九隅无遗。
赤帝大慑，乃说于黄帝，执蚩尤，杀之于中冀，以甲兵释怒，用大正顺天思序，纪于大帝。用名之曰：绝辔之野。
乃命少昊清司马、鸟师，以正五帝之官，故名曰质。
天用大成，至于今不乱。
 其在殷当作夏之五子，往伯禹之名，假国无正，用胥兴作乱，遂凶厥国，皇天哀禹，赐以彭寿，思正夏略。
 今予小子闻有古遗训，亦述朕文考之言，不易，予用，皇威不忘，祗天之明典，令□我大治，用我九宗正州伯，教告于我，相在大国，有殷之□，辟自其作□于古，是威厥邑，无类于冀州。
嘉我小国，小国其命余克长国王。
 呜呼，敬之哉！
如木既颠厥巢，其犹有枝叶作休，尔弗敬恤，尔执以屏助予一人，集天之显，亦尔子孙其能常忧恤乃事，勿畏多宠，无爱乃嚚，亦无或刑于鳏寡非罪。
惠乃其常无别于民。 
众臣咸兴，受大正书。
太史策刑书九篇，以升授大正，乃左还自两柱之间。
□箴大正曰： 钦之哉，诸正。
敬功尔颂，审三节，无思民，因顺尔临狱，无颇正刑有掇，夫循乃德，式监不远，以有此人保宁尔国，克戒尔服，世世是其不殆，维公咸若。 
太史乃降，大正坐，举书，乃中降，再拜稽首。
王命太史、正升拜于上，王则退。
是曰，士师乃命太宗序于天时，祠大暑；乃命少宗祠风雨百享。
士师用受其胾，以为之资。
邑乃命百姓遂享于富，无思民疾，供百享。
归祭，闾帅里君以为之资。
野宰乃命家邑县都祠于太祠，乃风雨也。宰用受其职胾，以为之资。
采君乃命天御，丰穑享祠为施，大夫以为资。
箴太史乃藏之于盟府，以为岁典。
