孙子曰：凡兴师十万，出征千里，百姓之费，公家之奉，日费千金；内外骚动，怠于道路，不得操事者，七十万家。
相守数年，以争一日之胜，而爱爵禄百金，不知敌之情者，不仁之至也，非人之将也，非主之佐也，非胜之主也。
故明君贤将，所以动而胜人，成功出于众者，先知也。
先知者，不可取于鬼神，不可象于事，不可验于度，必取于人，知敌之情者也。
故用间有五：有因间，有内间，有反间，有死间，有生间。
五间俱起，莫知其道，是谓神纪，人君之宝也。
因间者，因其乡人而用之。
内间者，因其官人而用之。
反间者，因其敌间而用之。
死间者，为诳事于外，令吾间知之，而传于敌间也。
生间者，反报也。
故三军之事，莫亲于间，赏莫厚于间，事莫密于间。
非圣智不能用间，非仁义不能使间，非微妙不能得间之实。
微哉！
微哉！
无所不用间也。
间事未发，而先闻者，间与所告者皆死。
凡军之所欲击，城之所欲攻，人之所欲杀，必先知其守将，左右，谒者，门者，舍人之姓名，令吾间必索知之。
必索敌人之间来间我者，因而利之，导而舍之，故反间可得而用也。
因是而知之，故乡间、内间可得而使也；因是而知之，故死间为诳事，可使告敌。
因是而知之，故生间可使如期。
五间之事，主必知之，知之必在于反间，故反间不可不厚也。
昔殷之兴也，伊挚在夏；周之兴也，吕牙在殷。
故惟明君贤将，能以上智为间者，必成大功。
此兵之要，三军之所恃而动也。
