孙子曰：凡用兵之法，将受命于君，合军聚众，交和而舍，莫难于军争。
军争之难者，以迂为直，以患为利。
故迂其途，而诱之以利，后人发，先人至，此知迂直之计者也。军争为利，军争为危。
举军而争利则不及，委军而争利则辎重捐。
是故卷甲而趋，日夜不处，倍道兼行，百里而争利，则擒三将军，劲者先，疲者后，其法十一而至；五十里而争利，则蹶上将军，其法半至；三十里而争利，则三分之二至。
是故军无辎重则亡，无粮食则亡，无委积则亡。
故不知诸侯之谋者，不能豫交；不知山林、险阻、沮泽之形者，不能行军；不用乡导者，不能得地利。
故兵以诈立，以利动，以分合为变者也。
故其疾如风，其徐如林，侵掠如火，不动如山，难知如阴，动如雷震。
掠乡分众，廓地分利，悬权而动。
先知迂直之计者胜，此军争之法也。
《军政》曰： 言不相闻，故为之金鼓；视不相见，故为之旌旗。 
夫金鼓旌旗者，所以一民之耳目也。
民既专一，则勇者不得独进，怯者不得独退，此用众之法也。
故夜战多金鼓，昼战多旌旗，所以变人之耳目也。
三军可夺气，将军可夺心。
是故朝气锐，昼气惰，暮气归。
善用兵者，避其锐气，击其惰归，此治气者也。
以治待乱，以静待哗，此治心者也。
以近待远，以佚待劳，以饱待饥，此治力者也。
无邀正正之旗，勿击堂堂之阵，此治变者也。故用兵之法，高陵勿向，背丘勿逆，佯北勿从，锐卒勿攻，饵兵勿食，归师勿遏，围师遗阙，穷寇勿迫，此用兵之法也。
