孙子曰：用兵之法，有散地，有轻地，有争地，有交地，有衢地，有重地，有圮地，有围地，有死地。
诸侯自战其地，为散地。入人之地不深者，为轻地。我得则利，彼得亦利者，为争地。我可以往，彼可以来者，为交地。诸侯之地三属，先至而得天下之众者，为衢地。入人之地深，背城邑多者，为重地。行山林、险阻、沮泽，凡难行之道者，为圮地。所由入者隘，所从归者迂，彼寡可以击吾之众者，为围地。疾战则存，不疾战则亡者，为死地。
是故散地则无战，轻地则无止，争地则无攻，交地则无绝，衢地则合交，重地则掠，圮地则行，围地则谋，死地则战。
所谓古之善用兵者，能使敌人前后不相及，众寡不相恃，贵贱不相救，上下不相收，卒离而不集，兵合而不齐。
合于利而动，不合于利而止。
敢问： 敌众整而将来，待之若何？ 
曰： 先夺其所爱，则听矣。 
兵之情主速，乘人之不及，由不虞之道，攻其所不戒也。
凡为客之道：深入则专，主人不克；掠于饶野，三军足食；谨养而勿劳，并气积力，运兵计谋，为不可测。
投之无所往，死且不北，死焉不得，士人尽力。
兵士甚陷则不惧，无所往则固。深入则拘，不得已则斗。
是故其兵不修而戒，不求而得，不约而亲，不令而信，禁祥去疑，至死无所之。
吾士无余财，非恶货也；无余命，非恶寿也。
令发之日，士卒坐者涕沾襟。偃卧者涕交颐。投之无所往者，诸、刿之勇也。
故善用兵者，譬如率然；率然者，常山之蛇也。
击其首则尾至，击其尾则首至，击其中则首尾俱至。
敢问： 兵可使如率然乎？ 曰： 可。 
夫吴人与越人相恶也，当其同舟而济，遇风，其相救也如左右手。
是故方马埋轮，未足恃也；齐勇若一，政之道也；刚柔皆得，地之理也。
故善用兵者，携手若使一人，不得已也。
将军之事：静以幽，正以治。
能愚士卒之耳目，使之无知。
易其事，革其谋，使人无识；易其居，迂其途，使人不得虑。
帅与之期，如登高而去其梯；帅与之深入诸侯之地，而发其机，焚舟破釜，若驱群羊，驱而往，驱而来，莫知所之。
聚三军之众，投之于险，此谓将军之事也。
九地之变，屈伸之利，人情之理，不可不察。
凡为客之道：深则专，浅则散。
去国越境而师者，绝地也；四达者，衢地也；入深者，重地也；入浅者，轻地也；背固前隘者，围地也；无所往者，死地也。
是故散地，吾将一其志；轻地，吾将使之属；争地，吾将趋其后；交地，吾将谨其守；衢地，吾将固其结；重地，吾将继其食；圮地，吾将进其途；围地，吾将塞其阙；死地，吾将示之以不活。
故兵之情，围则御，不得已则斗，过则从。
是故不知诸侯之谋者，不能预交；不知山林、险阻、沮泽之形者，不能行军；不用乡导者，不能得地利。
四五者，不知一，非霸王之兵也。
夫霸王之兵，伐大国，则其众不得聚；威加于敌，则其交不得合。
是故不争天下之交，不养天下之权，信己之私，威加于敌，故其城可拔，其国可隳。
施无法之赏，悬无政之令，犯三军之众，若使一人。
犯之以事，勿告以言；犯之以利，勿告以害。
投之亡地然后存，陷之死地然后生。
夫众陷于害，然后能为胜败。
故为兵之事，在于顺详敌之意，并敌一向，千里杀将，此谓巧能成事者也。
是故政举之日，夷关折符，无通其使；厉于廊庙之上，以诛其事。
敌人开阖，必亟入之。
先其所爱，微与之期。
践墨随敌，以决战事。
是故始如处女，敌人开户，后如脱兔，敌不及拒。
