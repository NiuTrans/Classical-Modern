昏礼。
下达。纳采，用雁。主人筵于户西，西上，右几。
使者玄端至。
摈者出请事，入告。
主人如宾服，迎于门外，再拜，宾不答拜。
揖入。
至于庙门，揖入；三揖，至于阶，三让。主人以宾升，西面。
宾升西阶。当阿，东面致命。
主人阼阶上北面再拜；授于楹间，南面。
宾降，出。
主人降，授老雁。
摈者出请。
宾执雁，请问名，主人许。
宾入，授，如初礼。
摈者出请，宾告事皆。入告，出请醴宾。
宾礼辞，许。
主人彻几，改筵，东上。
侧尊甒醴于房中。主人迎宾于庙门外，揖让如初，升。
主人北面，再拜，宾西阶上北面答拜。
主人拂几授校，拜送。
宾以几辟，北面设于坐，左之，西阶上答拜。
赞者酌醴，加角柶，面叶，出于房。
主人受醴，面枋，筵前西北面。
宾拜受醴，复位。
主人阼阶上拜送。
赞者荐脯醢。宾即筵坐，左执觯，祭脯醢，以柶祭醴三，西阶上北面坐，啐醴，建柶，兴，坐奠觯，遂拜。主人答拜。
宾即筵，奠于荐左，降筵，北面坐取脯；主人辞。
宾降，授人脯，出。
主人送于门外，再拜。
纳吉用雁，如纳采礼。
纳征：玄纁束帛，俪皮。如纳吉礼。
请期，用雁。
主人辞。宾许，告期，如纳征礼。
期，初昏，陈三鼎于寝门外东方，北面，北上。
其实特豚，合升，去蹄。
举肺脊二、祭肺二、鱼十有四、腊一肫。
髀不升。皆饪。
设扃鼏。
设洗于阼阶东南。
馔于房中：醯酱二豆，菹醢四豆，兼巾之：黍稷四敦，皆盖。
大羹湆在爨。
尊于室中北墉下，有禁，玄酒在西，綌幂，加勺，皆南枋。
尊于房户之东，无玄酒，篚在南，实四爵合卺。
主人爵弁，纁裳缁袘。
从者毕玄端。
乘墨车，从车二乘，执烛前马。
妇车亦如之，有示炎。
至于门外。
主人筵于户西，西上，右几。
女次，纯衣纁袡，立于房中，南面。
姆纚笄宵衣，在其右。
女从者毕袗玄，纚笄，被纚黼，在其后。
主人玄端迎于门外，西面再拜，宾东面答拜。
主人揖入，宾执雁从。
至于庙门，揖入。三揖，至于阶，三让。
主人升，西面。
宾升，北面，奠雁，再拜稽首，降，出。
妇从，降自西阶。
主人不降送。
婿御妇车，授绥，姆辞不受。
妇乘以几，姆加景，乃驱。
御者代。婿乘其车先，俟于门外。妇至，主人揖妇以入。
乃寝门，揖入，升自西阶，媵布席于奥。
夫入于室，即席，妇尊西，南面。媵御沃盥交。
赞者彻尊幂。
举者盥，出，除，举鼎入，陈于阼阶南，西面，北上。
匕俎从设，北面载，执而俟。匕者逆退，复位于门东，北面，西上。
赞者设酱于席前，菹醢在其北。
俎入，设于豆东。
鱼次。腊特于俎北。
赞设黍于酱东，稷在其东。
设湆于酱南。
设对酱于东，菹醢在其南，北上。
设黍于腊北，其西稷。
设湆于酱北。
御布对席，赞启会，却于敦南，对敦于北。
赞告具。
揖妇，即对筵，皆坐。
皆祭，祭荐、黍、稷、肺。
赞尔黍，授肺脊，皆食，以湆酱，皆祭举、食举也。
三饭，卒食。
赞洗爵，酌酳主人，主人拜受，赞户内北面答拜。
酳妇亦如之。
皆祭。赞以肝从，皆振祭。
哜肝，皆实于菹豆。
卒爵，皆拜。
赞答拜，受爵，再酳如初，无从，三酳用卺，亦如之。
赞洗爵，酌于户外尊，入户，西北面奠爵，拜。皆答拜。
坐祭，卒爵，拜。皆答拜。
兴。
主人出，妇复位。
乃彻于房中，如设于用室，尊否。
主人说服于房，媵受；妇说服于室，御受。
姆授巾。御衽于奥，媵衽良席在东，皆有枕，北止。主人入，亲说妇之缨。
烛出。
媵餕主人之馀，御餕妇余，赞酌外尊酳之。
媵侍于户外，呼则闻。
夙兴，妇沐浴，纚笄、宵衣以俟见。
质明，赞见妇于舅姑。
席于阼，舅即席。
席于房外，南面，姑即席。
妇执□枣、栗，自门入，升自西阶，进拜，奠于席。
舅坐抚之，兴，答拜。
妇还，又拜，降阶，受□腶脩，升，进，北面拜，奠于席。
姑坐举以兴，拜，授人。
赞醴妇。
席于户牖间，侧尊甒醴于房中。
妇疑立于席西。
赞者酌醴，加柶，面枋，出房，席前北面。
妇东面拜受。赞西阶上北面拜送。
妇又拜。
荐脯醢。
妇升席，左执觯，右祭脯醢，以柶祭醴三，降席，东面坐，啐醴，建柶，兴，拜。
赞答拜。妇又拜，奠于荐东，北面坐取脯；降，出，授人于门外。
舅姑入于室，妇盥馈。
特豚，合升，侧载，无鱼腊，无稷。并南上。
其他如取女礼。
妇赞成祭，卒食，一酳，无从。
席于北墉下。妇撤，设席前如初，西上。
妇餕，舅辞，易酱。
妇餕姑之馔，御赞祭豆、黍、肺、举肺、脊，乃食，卒。
姑酳之，妇拜受，姑拜送。
坐祭，卒爵，姑受，奠之。
妇撤于房中，媵御餕，姑酳之，虽无娣，媵先。
于是与始饭之错。
舅姑共飨妇以一献之礼。
舅洗于南洗，姑洗于北洗，奠酬。舅姑先降自西阶，妇降自阼阶。
归妇俎于妇氏人。舅飨送者以一献之礼，酬以束锦。
姑飨妇人送者，酬以束锦。
若异邦，则赠丈夫送者以束锦。
若舅姑既没，则妇入三月，乃奠菜。席于庙奥，东面，右几。
席于北方，南面。
祝盥，妇盥于门外。妇执□菜，祝帅妇以入。
祝告，称妇之姓，曰： 某氏来妇，敢奠嘉菜于皇舅某子。 
妇拜扱地，坐奠菜于几东席上，还，又拜如初。
妇降堂，取□菜，入，祝曰： 某氏来妇，敢告于皇姑某氏。 
奠菜于席，如初礼。
妇出，祝阖牖户。
老醴妇于房中，南面，如舅姑醴妇之礼。
婿飨妇送者丈夫、妇人，如舅姑飨礼。
记士昏礼，凡行事必用昏昕，受诸祢庙，辞无不腆，无辱。
挚不用死，皮帛必可制。
腊必用鲜，鱼用鲋，必殽全。
女子许嫁，笄而醴之，称字。
祖庙未毁，教于公宫，三月。
若祖庙已毁，则教于宗室。
问名。主人受雁，还，西面对。
宾受命乃降。
祭醴，始扱一祭，又扱再祭。
宾右取脯，左奉之；乃归，执以反命。
纳征：执皮，摄之，内文；兼执足，左首；随入，西上；参分庭一，在南。
宾致命，释外足，见文。
主人受币，士受皮者自东出于后，自左受，遂坐摄皮。逆退，适东壁。
父醴女而俟迎者，母南面于房外。
女出于母左，父西面戒之，必有正焉。若衣，若笄，母戒诸西阶上，不降。
妇乘以几，从者二人坐持几，相对。
妇入寝门，赞者彻尊幂，酌玄酒，三属于尊，弃余水于堂下阶间，加勺。
□，缁被纁里，加于桥。
舅答拜，宰彻□。
妇席荐馔于房。
飨妇，姑荐焉。
妇洗在北堂，直室东隅；篚在东，北面盥。
妇酢舅，更爵，自荐；不敢辞洗，舅降则辟于房；不敢拜洗。
凡妇人相飨，无降。
妇入三月，然后祭行。
庶妇，则使人醮之。
妇不馈。
昏辞曰： 吾子有惠，贶室某也。某有先人之礼，使某也请纳采。 
对曰： 某之子舂愚，又弗能教。
吾子命之，某不敢辞。 
致命，曰： 敢纳采。 
问名，曰： 某既受命，将加诸卜，敢请女为谁氏？ 
对曰： 吾子有命，且以备数而择之，某不敢辞。 
醴，曰： 子为事故，至于某之室。某有先人之礼，请醴从者。 
对曰： 某既得将事矣，敢辞。 
 先人之礼，敢固以请。 
 某辞不得命，敢不从也？ 
纳吉，曰： 吾子有贶命，某加诸卜，占曰。
使某也敢告。 
对曰： 某之子不教，唯恐弗堪。
子有吉，我与在。某不敢辞。 
纳征，曰： 吾子有嘉命，贶室某也。
某有先人之礼，俪皮束帛，使某也请纳征。 
致命，曰： 某敢纳征。 对曰： 吾子顺先典，贶某重礼，某不敢辞，敢不承命？ 
请期，曰： 吾子有赐命，某既申受命矣。
惟是三族之不虞，使某也请吉日。 
对曰： 某既前受命矣，唯命是听。 
曰： 某命某听命于吾子。 
对曰： 某固唯命是听。 
使者曰： 某使某受命，吾子不许，某敢不告期？ 
曰某日。
对曰： 某敢不敬须？ 
凡使者归，反命，曰： 某既得将事矣，敢以礼告。 
主人曰： 闻命矣。 
父醮子，命之，曰： 往迎尔相，承我宗事。
勖帅以敬，先妣之嗣。
若则有常。 
子曰： 诺。
唯恐弗堪，不敢忘命。 宾至摈者请，对曰： 吾子命某，以兹初昏，使某将，请承命。 
对曰： 某固敬具以须。 
父送女，命之曰： 戒之敬之，夙夜毋违命！ 
母施衿结帨，曰： 勉之敬之，夙夜无违宫事！ 庶母及门内，施鞶，申之以父母之命，命之曰： 敬恭听，宗尔父母之言。
夙夜无愆，视诸衿鞶！ 婿授绥，姆辞曰： 未教，不足与为礼也。 
宗子无父，母命之。
亲皆没，己躬命之。
支子，则称其宗。
弟，则称其兄。
若不亲迎，则妇入三月，然后婿见，曰： 某以得为外昏姻，请觌。 
主人对曰： 某以得为外昏姻之数，某之子未得濯溉于祭祀，是以未敢见。
今吾子辱，请吾子之就宫，某将走见。 
对曰： 某以非他故，不足以辱命，请终赐见。 
对曰： 某得以为昏姻之故，不敢固辞，敢不从！ 
主人出门左，西面。
婿入门，东面，奠挚，再拜，出。
摈者以挚出，请受。
婿礼辞，许，受挚，入。
主人再拜受，婿再拜送，出。
见主妇，主妇阖扉，立于其内。婿立于门外，东面。
主妇一拜。
婿答再拜，主妇又拜，婿出。
主人请醴，及揖让入。醴以一献之礼。
主妇荐，奠酬，无币。
婿出，主人送，再拜。
