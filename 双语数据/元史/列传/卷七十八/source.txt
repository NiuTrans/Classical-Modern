谭澄，字彦清，德兴怀来人。
父资荣，金末为交城令。国兵下河朔，乃以县来附，赐金符，为元帅左都监，仍兼交城令。
未几，赐虎符，行元帅府事，从攻汴有功。
年四十，移病，举弟资用自代。资用卒，澄袭职。
澄幼颖敏，为交城令时年十九。
有文谷水，分溉交城田，文阳郭帅专其利而堰之，讼者累岁，莫能直，澄折以理，令决水，均其利于民。
豪民有持吏短长为奸者，察得其主名，皆以法治之。
岁乙未，籍民户，有司多以浮客占籍，及征赋，逃窜殆尽，官为称贷，积息数倍，民无以偿。
壬子，复大籍其民，澄尽削交城之不土著者，赋以时集。
甲寅，世祖还自大理，澄进见，留藩府，凡遣使，必以澄偕，而以其弟山阜为交城令。
时世祖以皇弟开藩京兆，总天下兵。
岁丁巳，有间之者，宪宗疑之，遂解兵柄。
遣阿蓝答儿往京兆，大集官吏，置计局百四十二条以考核之，罪者甚众，世祖每遣左丞阔阔与澄周旋其间，以弥缝其缺，及亲入朝，事乃释。
中统元年，世祖即位，擢怀孟路总管，俄赐金符，换金虎符。
岁旱，令民凿唐温渠，引沁水以溉田，民用不饥。
教之种植，地无遗利。
至元二年，迁河南路总管，改平滦路总管。
七年，入为司农少卿，俄出为京兆总管。
居一年，改陕西四川道提刑按察使，建言： 不孝有三，无后为大。
宜令民年四十无子听取妾，以为宗祀计。 
朝廷从之，遂著为令。
四川佥省严忠范守成都，为宋将昝万寿所败，退保子城，世祖命澄代之。
朝廷闻其事，方欲用之而卒，年四十四。
子殷。许楫，字公度，太原忻州人。幼从元裕学，年十五，以儒生中词赋选，河东宣抚司又举楫贤良方正孝廉。
楫至京师，平章王文统命为中书省掾，以不任簿书辞，改知印。
丞相安童、左丞许衡深器重之。
一日，从省臣立殿下，世祖见其美髯魁伟，问曰： 汝秀才耶？ 
楫顿首曰： 臣学秀才耳，未敢自谓秀才也。 
帝善其对，授中书省架阁库管勾，兼承发司事。
未几，立大司农司，以楫为劝农副使。
时商挺为安西王相，遇于途，楫因言： 京兆之西，荒野数千顷，宋、金皆尝置屯，如募民立屯田，岁可得谷，给王府之需。 
挺以其言入奏，从之。
三年，屯成，果获其利。
寻佩金符，为陕西道劝农使。
至元十三年，宋平，帝命平章廉希宪行中书于荆南府，以楫为左右司员外郎。
荆南父老舆金帛求见，楫曰： 汝等已为大元民矣，今置吏以抚字汝辈，奚用金帛以求见！ 
明年，擢岭北湖南提刑按察副使。武冈富民有殴死出征军人者，阴以家财之半诱其佃者，代己款伏。楫审得其情，释佃者，系富民，人服其明。
改江西道提刑按察副使，行省命招讨郭昂讨叛贼董旗，兵士俘掠甚众，楫询究得良民六百口，遣还乡里。
二十三年，授中议大夫、徽州总管。
桑哥立尚书，会计天下钱粮，参知政事忻都、户部尚书王巨济，倚势刻剥，遣吏征徽州民钞，多输二千锭，巨济怒其少，欲更益千锭，楫诣巨济曰： 公欲百姓死耶、生耶？
如欲其死，虽万锭可征也。 
巨济怒解，徽州赖以免。
楫考满去。
徽之绩溪、歙县民柯三八、汪千十等，因岁饥阻险为寇。行省右丞教化以兵捕之，相拒七月，乃使人谕之。三八等曰： 但得许总管来，我等皆降矣。 
行省为驿召楫至，命往招之。
楫单骑趋贼垒，众见楫来，皆拜曰： 我公既来，请署榜以付我。 
楫白教化，请退军一舍，听其来降。
不听。
会以参政高兴代教化，楫复以前言告之，兴从其计，贼果降。
二十四年，授太中大夫、东平总管，谢事二年卒，寿七十。
十一子：余庆，重庆，崇庆，余失其名。田滋，字荣甫，开封人。
至元二年，由汴梁路总管府知事入为御史台掾。
十二年，拜监察御史。
十三年，宋平，滋建言： 江南新附，民情未安，加以官吏侵渔，宜立行御史台以镇之。 
诏从其言。
遂超拜行御史台侍御史。
历两淮盐运使、河南路总管。
大德二年，迁浙西廉访使。
有县尹张彧者，被诬以赃，狱成，滋审之，但俯首泣而不语。滋以为疑，明日斋沐，诣城隍祠祷曰： 张彧坐事有冤状，愿神相滋，明其诬。 
守庙道士进曰： 曩有王成等五人，同持誓状到祠焚祷，火未尽而去之，烬中得其遗稿，今藏于壁间，岂其人耶？ 
视之，果然。
明日，诣宪司诘成等，不服。
因出所得火中誓状示之，皆惊愕伏辜，张彧得释。
十年，改济南路总管，寻拜陕西行省参知政事。
时陕西不雨三年，道过西岳，因祷曰： 滋奉命来参省事，而安西不雨者三年，民饥而死，滋将何归！
愿神降甘泽，以福黎庶。 
到官，果大雨。
滋即开仓，以麦五千余石给小民之无种者，俾来岁收成以偿官，民大悦。
未几，以疾卒于位。
赠通奉大夫、河南行省参知政事，追封开封郡公，谥庄肃。
卜天璋，字君璋，洛阳人。
父世昌，仕金为河南孔目官。
宪宗南征，率众款附，授镇抚，统民兵二千户，升真定路管民万户。
宪宗六年，籍河北民徙河南者三千余人，俾专领之，遂家汴。
天璋幼颖悟，长负直气，读书史，识成败大体。
至元中，为南京府史。
时河北饥民数万人，集河上欲南徙，有诏令民复业，勿渡，众汹汹不肯还。
天璋虑其生变，劝总管张国宝听其渡，国宝从之，遂以无事。
河南按察副使程思廉察其贤，辟为宪史，声闻益著。
后为中台掾，有侍御史倚势贪财，御史发其赃，天璋主文牍，未及奏，顾为所谮，俱拘内廷，御史对食悲哽，天璋问故，御史曰： 吾老，唯一女，心怜之，闻吾系，不食数日矣，是以悲耳。 
天璋曰： 死职，义也，奈何为儿女子泣耶！ 
御史惭谢。
俄见原免。
丞相顺德王当国，擢掾中书，为提控，事有可否，必力辩，他相怒，天璋言不置，王竟从其议，且曰： 掾能如是，吾复何忧！ 
大德四年，为工部主事。
蔚州有刘帅者，豪夺民产，吏不敢决，省檄天璋往讯之，帅服，田竟归民。
大德五年，以枢密大臣暗伯荐，授都事，赞其府。引见，赐锦衣、鞍辔、弓刀。
适盗贼充斥，时议犯者并家属咸服青衣巾，以别民伍。
天璋曰： 赭衣塞路，秦弊也，尚足法耶！ 
相悟而止。有告诸侯王谋不轨者，敕天璋讯正之，赏赉优渥。
尚书省臣得罪，仁宗召天璋入见，时兴圣太后在座，帝指曰： 此不贪贿卜天璋也。 
因问今何官，天璋对曰： 臣待罪刑部郎中。 
复问谁所荐者，对曰： 臣不才，误蒙擢用。 
帝曰： 先朝以谢仲和为尚书，卿为郎中，皆朕亲荐也。
汝宜奉职勿怠！ 
即以中书刑部印章付之。
既视事，入觐，赐酒隆福宫，及锦衣三袭。
后被命治反狱，帝顾左右曰： 君璋，廉慎人也，必得其情。 
天璋承命，狱赖不冤。
皇庆初，天璋为归德知府，劭农兴学，复河渠，河患遂弭。
时群盗据要津，商旅不通，天璋擒百数人，悉磔以徇，盗为止息。
升浙西道廉访副使，到任阅月，以更田制，改授饶州路总管。
失申之责，吾独任之，不以累诸君也。 
竟发藏以赈之，民赖全活。其临事无所顾虑若此。
火延饶之东门，天璋具衣冠，向火拜，势遂熄。
鸣山有虎为暴，天璋移文山神，立捕获之。
以治行第一闻。
升广东廉访使。
先是，豪民濒海堰，专商舶以射利，累政以赂置不问，天璋至，发卒决去之。
岭南地素无冰，天璋至，始有冰，人谓天璋政化所致云。
寻乞致事。天历二年，蜀兵起，荆楚大震，复拜山南廉访使。人谓公老，必不行矣。
天璋曰： 国步方艰，吾年八十，恒惧弗获死所耳，敢避难乎！ 
遂行。
至则厉风纪，清吏治，州郡肃然。
是时，谷价翔踊，乃下令勿损谷价，听民自便，于是舟车争集，米价顿减。复止宪司赃罚库缗钱不输于台，留用赈饥，御史至，民遮道称颂。
会诏三品官言时政得失，因列上二十事，凡万余言，目之曰《中兴济治策》，皆中时病。
因自引去。既归汴，以余禄施其族党，家无甔储，天璋处之，晏如也。
至顺二年卒。
赠通议大夫、礼部尚书、上轻车都尉、河南郡侯，谥正献。
