◎宪宗宪宗桓肃皇帝，讳蒙哥，睿宗拖雷之长子也。
母曰庄圣太后，怯烈氏，讳唆鲁禾帖尼。
岁戊辰，十二月三日生帝。
时有黄忽答部知天象者，言帝后必大贵，故以蒙哥为名。
太宗在潜邸，养以为子，属昂灰皇后抚育之。
既长，为娶火鲁剌部女火里差为妃，分之部民。
及睿宗薨，乃命归藩邸。
从征伐，屡立奇功。
尝攻钦察部，其酋八赤蛮逃于海岛。
帝闻，亟进师，至其地，适大风刮海水去，其浅可渡。
帝喜曰： 此天开道与我也。 
遂进屠其众，擒八赤蛮，命之跪，八赤蛮曰： 我为一国主，岂苟求生？且身非驼，何以跪人为？ 
乃命囚之。
八赤蛮谓守者曰： 我之窜入于海，与鱼何异，然终见擒，天也。
今水回期且至，军宜早还。 
帝闻之，即班师，而水已至，后军有浮渡者。
复与诸王拔都征斡罗思部，至也烈赞城，躬自搏战，破之。
岁戊申，定宗崩，朝廷久未立君，中外汹汹，咸属意于帝，而觊觎者众，议未决。
诸王拔都木哥、阿里不哥、唆亦哥秃、塔察儿，大将兀良合台、速你带、帖木迭儿、也速不花，咸会于阿剌脱忽剌兀之地，拔都首建议推戴。
时定宗皇后海迷失所遣使者八剌在坐，曰： 昔太宗命以皇孙失烈门为嗣，诸王百官皆与闻之。
今失烈门故在，而议欲他属，将置之何地耶？ 
木哥曰： 太宗有命，谁敢违之。
然前议立定宗，由皇后脱列忽乃与汝辈为之，是则违太宗之命者，汝等也，今尚谁咎耶？ 
八剌语塞。
兀良合台曰： 蒙哥聪明睿知，人咸知之，拔都之议良是。 
拔都即申令于众，众悉应之，议遂定。
元年辛亥夏六月，西方诸王别儿哥、脱哈帖木儿，东方诸王也古、脱忽、亦孙哥、按只带、塔察儿、别里古带，西方诸大将班里赤等，东方诸大将也速不花等，复大会于阔帖兀阿阑之地，共推帝即皇帝位于斡难河。
失烈门及诸弟脑忽等心不能平，有后言。
帝遣诸王旭烈与忙可撒儿帅兵觇之。
诸王也速忙可、不里、火者等后期不至，遣不怜吉率兵备之。
遂改更庶政：命皇弟忽必烈领治蒙古、汉地民户；遣塔儿、斡鲁不、察乞剌、赛典赤、赵璧等诣燕京，抚谕军民；以忙哥撒儿为断事官；以孛鲁合掌宣发号令、朝觐贡献及内外闻奏诸事；以晃兀儿留守和林宫阙、帑藏，阿蓝答儿副之；以牙剌瓦赤、不只儿、斡鲁不、睹答儿等充燕京等处行尚书省事，赛典赤、匿昝马丁佐之；以讷怀、塔剌海、麻速忽等充别失八里等处行尚书省事，暗都剌兀尊、阿合马、也的沙佐之；以阿儿浑充阿毋河等处行尚书省事，法合鲁丁、匿只马丁佐之；以茶寒、叶了干统两淮等处蒙古、汉军，以带答儿统四川等处蒙古、汉军，以和里统土蕃等处蒙古、汉军，皆仍前征进；以僧海云掌释教事，以道士李真常掌道教事。
叶孙脱、按只、畅吉、爪难、合答曲怜、阿里出及刚疙疸、阿散、忽都鲁等，务持两端，坐诱诸王为乱，并伏诛。
遂颁便益事宜于国中：凡朝廷及诸王滥发牌印、诏旨、宣命，尽收之；诸王驰驿，许乘三马，远行亦不过四；诸王不得擅招民户；诸官属不得以朝觐为名赋敛民财；民粮远输者，许于近仓输之。罢筑和林城役千五百人。
冬，以宴只吉带违命，遣合丹诛之，仍籍其家。
二年壬子春正月，幸失灰之地，遣乞都不花攻末来吉儿都怯寨。
皇太后崩。
夏，驻跸和林。
分迁诸王于各所：各丹于别石八里地，蔑里于叶儿的石河，海都于海押立地，别儿哥于曲儿只地，脱脱于叶密立地，蒙哥都及太宗皇后乞里吉忽帖尼于扩端所居地之西。
仍以太宗诸后妃家赀分赐亲王。
定宗后及失烈门母以厌禳事觉，并赐死，谪失烈门、也速、孛里等于没脱赤之地，禁锢和只、纳忽、也孙脱等于军营。
秋七月，命忽必烈征大理，诸王秃儿花、撒立征身毒，怯的不花征没里奚，旭烈征西域素丹诸国。
诏谕宋荆南、襄阳、樊城、均州诸守将，使求附。
八月，忽必烈次临洮，命总帅汪田哥以城利州闻，欲为取蜀之计。
冬十月，命诸王也古征高丽。
帝驻跸月帖古忽阑之地。
时帝因猎坠马伤臂，不视朝百余日。
十月戊午，大赦天下。
以帖哥、阔阔术等掌帑藏；孛阑合剌孙掌斡脱；阿忽察掌祭祀、医巫、卜筮，阿剌不花副之。
诸王合剌薨。
以只儿斡带掌传驿所需，孛鲁合掌必阇赤写发宣诏及诸色目官职。
徙诸匠五百户修行宫。
是岁，籍汉地民户。诸王旭烈薨。
三年癸丑春正月，汪田哥修治利州，且屯田，蜀人莫敢侵轶。
帝猎于怯蹇义罕之地。
诸王也古以怨袭诸王塔剌儿营。
帝遂会诸王于斡难河北，赐予甚厚。
罢也古征高丽兵，以札剌儿带为征东元帅。
遣必阇别儿哥括斡罗思户口。
三月，大兵攻海州，戍将王国昌逆战于城下，败之，获都统一人。
夏六月，命诸王旭烈兀及兀良合台等帅师征西域哈里发八哈塔等国。又命塔塔儿带撒里、土鲁花等征欣都思、怯失迷儿等国。
帝幸火儿忽纳要不儿之地。
诸王拔都遣脱必察诣行在，乞买珠银万锭，以千锭授之，仍诏谕之曰： 太祖、太宗之财，若此费用，何以给诸王之赐！
王宜详审之。
此银就充今后岁赐之数。 
秋，幸军脑儿。
以忙可撒儿为万户，哈丹为札鲁花赤。
九月，忽必烈次忒剌地，分兵三道以进。
冬十二月，大理平。
帝驻跸汪吉地。
命宗王耶虎与洪福源同领军征高丽，攻拔禾山、东州、春州、三角山、杨根、天龙等城。
是岁，断事官忙哥撒儿卒。
四年甲寅春，帝猎于怯蹇义罕。
夏，幸月儿灭怯土之地。遣札剌亦儿部人火儿赤征高丽。
秋七月，诏官吏之赴朝理算钱粮者，许自首不公，仍禁以后浮费。
冬，大猎于也灭干哈里义海之地。
忽必烈还自大理，留兀良合台攻诸夷之未附者，入觐于猎所。
是岁，会诸王于颗颗脑儿之西，乃祭天于日月山。
初籍新军。
帝谓大臣，求可以慎固封守、闲于将略者。
擢史枢征行万户，配以真定、相、卫、怀、孟诸军，驻唐、邓。
张柔移镇亳州。
权万户史权屯邓州。
张柔遣张信将八汉军戍颍州。
王安国将四千户渡汉南，深入而还。
张柔以连岁勤兵，两淮艰于粮运，奏据亳之利。
诏柔率山前八军，城而戍之。
柔又以涡水北隘浅不可舟，军既病涉，曹、濮、魏、博粟皆不至，乃筑甬路自亳抵汴，堤百二十里，流深而不能筑，复为桥十五，或广八十尺，横以二堡戍之。
均州总管孙嗣遣人赍蜡书降，且乞援，史权以精甲备宋人之要，遂援嗣而来。
其后骁将钟显、王梅、杜柔、袁师信各帅所部来降。
五年乙卯春，诏征逋欠钱谷。
夏，帝幸月儿灭怯土。
秋九月，张柔会大帅于符离。
以百丈口为宋往来之道，可容万艘，遂筑甬路，自亳而南六十余里，中为横江堡。
又以路东六十里皆水，可致宋舟，乃立栅水中，惟密置侦逻于所达之路，由是鹿邑、宁陵、考、柘、楚丘、南顿无宋患，陈、蔡、颍、息皆通矣。
是岁，改命札剌与洪福源同征高丽。
后此又连三岁，攻拔其光州、安城、忠州、玄风、珍原、甲向、玉果等城。
六年丙辰春，大风起北方，砂砾飞扬，白日晦冥。
帝会诸王、百官于欲儿陌哥都之地，设宴六十余日，赐金帛有差，仍定拟诸王岁赐钱谷。
忽必烈遣没儿合石诣行在所，奏请续签内郡汉军，从之。
夏四月，驻跸于塔密儿。
五月，幸昔剌兀鲁朵。
六月，太白昼见。
幸亦儿阿答。
诸王亦孙哥、驸马也速儿等请伐宋。
帝亦以宋人违命囚使，会议伐之。
秋七月，命诸王各还所部以居。
诸王塔察儿、驸马帖里垓军过东平诸处，掠民羊豕，帝闻，遣使问罪，由是诸军无犯者。
是岁，波丽国王细嵯甫、云南酋长摩合罗嵯及素丹诸国来觐。
兀良合台讨白蛮等，克之；遂自昔八儿地还至重庆府，败宋将张都统。
赐金缕织文衣一袭、银五十两、彩帛万二百匹，以赉军士。
冬，帝驻跸阿塔哈帖乞儿蛮。
以阿木河回回降民分赐诸王百官。
七年丁巳春，幸忽阑也儿吉。
诏诸王出师征宋。
乞都不花等讨末来吉儿都怯寨，平之。
夏六月，谒太祖行宫，祭旗鼓，复会于怯鲁连之地，还幸月儿灭怯土。
秋，驻跸于军脑儿，酾马乳祭天。
九月，出师南征。
以驸马剌真之子乞为达鲁花赤，镇守斡罗思，仍赐马三百、羊五千。
回鹘献水精盆、珍珠伞等物，可直银三万余锭。
帝曰： 方今百姓疲弊，所急者钱尔，朕独有此何为？ 
却之。
赛典赤以为言，帝稍偿其直，且禁其勿复有所献。
宗王塔察儿率诸军南征，围樊城，霖雨连月，乃班师。
元帅卜邻吉军自邓州略地，遂渡汉江。
冬十一月，兀良合台伐交趾，败之，入其国。
安南主陈日煚窜海岛，遂班师。遣阿蓝答儿、脱因、囊加台等诣陕西等处理算钱谷。
冬，帝度漠南，至于玉龙栈。
忽必烈及诸王阿里不哥、八里土、出木哈儿、玉龙塔失、昔烈吉、公主脱灭干等来迎，大燕，既而各遣归所部。
八年戊午春正月朔，幸也里本朵哈之地，受朝贺。
二月，陈日煚传国于长子光昺。
光昺遣婿与其国人以方物来见，兀良合台送诣行在所。
诸王旭烈兀讨回回哈里发，平之，禽其王，遣使来献捷。
帝猎于也里海牙之地。
师南征，次于河。
适冰合，以土覆之而渡。
帝自将伐宋，由西蜀以入。
命张柔从忽必烈征鄂，趋杭州。
命塔察攻荆山，分宋兵力。
宋四川制置使蒲泽之攻成都，纽邻率师与战，败之；进攻云顶山，守将姚某等以众相继来降。
诏以纽邻为都元帅。
帝由东胜渡河。遣参知政事刘太平括兴元户口。
三月，命洪茶丘率师从札剌同征高丽。
夏四月，驻跸六盘山，诸郡县守令来觐。
丰州千户郭燧奏请续签军千人修治金州，从之。
是时，军四万，号十万，分三道而进：帝由陇州入散关，诸王莫哥由洋州入米仓关，孛里义万户由渔关入沔州。
以明安答儿为太傅，守京兆。
诏征益都行省李璮兵，璮来言： 益都南北要冲，兵不可撤。 
从之。
璮还，击海州、涟水等处。
五月，皇子阿速带因猎独骑伤民稼，帝见让之，遂挞近侍数人。
士卒有拔民葱者，即斩以徇。
由是秋毫莫敢犯。
仍赐所经郡守各有差。
秋七月，留辎重于六盘山，率兵由宝鸡攻重贵山，所至辄平。
八月辛丑，璮与宋人战，杀宋师殆尽。
九月，驻跸汉中。
都元帅纽邻留密里火者、刘黑马等守成都，悉率余兵渡马湖，禽宋制置使张实，遂遣实招谕苦竹隘，实遁。
冬十月壬午，帝次宝峰。
癸未，如利州，观其城池并非深固，以汪田哥能守，蜀不敢犯，赐卮酒奖谕之。
帝渡嘉陵江，至白水江，命田哥造浮梁以济，梁成，赐田哥等金帛有差。
帝驻跸剑门。
戊子，攻苦竹隘，裨将赵仲窃献东南门，师入，与其守将杨立战，败之，杀立，众皆奔溃。
诏毋犯赵仲家属，仍赐仲衣帽，徙于隆庆。
己亥，获张实，支解之。
赐田哥玉带及犒赏士卒，留精兵五百守之。
遣使招谕龙州。
帝至高峰。
庚子，围长宁山，守将王佐、裨将徐昕等率兵出战，败之。
十一月己酉，帝督军先攻鹅顶堡。
壬子，力战于望喜门。
薄暮，宋知县王仲由鹅顶堡出降。
是夜破其城，王佐死焉。
癸丑，诛佐之子及徐昕等四十余人。
以彭天祥为达鲁花赤治其事，王仲副之。
丙辰，进攻大获山，守将杨大渊降，命大渊为四川侍郎，仍以其兵从。
庚午，次和溪口，遣骁骑略青居山。
是月，龙州王知府降。
诸王莫哥都攻礼义山不克，诸王塔察儿略地至江而还，并会于行在所。
命忽必烈统诸路蒙古、汉军伐宋。
十二月壬午，杨大渊率所部兵与汪田哥分击相如等县。
都元帅纽邻攻简州，以宋降将张威率众为先锋。
乙酉，帝次于运山。
大渊遣人招降其守将张大悦，仍以大悦为元帅。
师至青居山，裨将刘渊等杀都统段元鉴降。
庚寅，遣使招谕未附。
丁酉，隆州守县降。
己亥，大良山守将蒲元圭降。
诏诸军毋俘掠。
癸卯，攻雅州，拔之。
石泉守将赵顺降。
甲辰，遣宋人晋国宝招谕合州守将王坚，坚辞之，国宝遂归。
是岁，皇子辨都薨于吉河之南。
九年己未春正月乙巳朔，驻跸重贵山北，置酒大会，因问诸王、驸马、百官曰： 今在宋境，夏暑且至，汝等其谓可居否乎？ 
札剌亦儿部人脱欢曰： 南土瘴疠，上宜北还，所获人民，委吏治之便。 
阿儿剌部人八里赤曰： 脱欢怯，臣愿往居焉。 
帝善之。
戊申，晋国宝归次峡口，王坚追还杀之。
诸王莫哥都复攻渠州礼义山，曳剌秃鲁雄攻巴州平梁山。
丁卯，大渊请攻合州，俘男女八万余。
二月丙子，帝悉率诸兵渡鸡爪滩，至石子山。
丁丑，督诸军战城下。
辛巳，攻一字城。
癸未，攻镇西门。
三月，攻东新门、奇胜门、镇西门小堡。
夏四月丙子，大雷雨凡二十日。
乙未，攻护国门。
丁酉，夜登外城，杀宋兵甚众。
五月，屡攻不克。
六月丁巳，汪田哥复选兵夜登外城马军寨，杀寨主及守城者。
王坚率兵来战。
迟明，遇雨，梯折，后军不克进而止。
是月，帝不豫。
秋七月辛亥，留精兵三千守之，余悉攻重庆。
癸亥，帝崩于钓鱼山，寿五十有二，在位九年。追谥桓肃皇帝，庙号宪宗。
帝刚明雄毅，沉断而寡言，不乐燕饮，不好侈靡，虽后妃不许之过制。
初，太宗朝，群臣擅权，政出多门。
至是，凡有诏旨，帝必亲起草，更易数四，然后行之。
御群臣甚严，尝谕旨曰： 尔辈若得朕奖谕之言，即志气骄逸，志气骄逸，而灾祸有不随至者乎？
尔辈其戒之。 
性喜畋猎，自谓遵祖宗之法，不蹈袭他国所为。
然酷信巫觋卜筮之术，凡行事必谨叩之，殆无虚日，终不自厌也。
