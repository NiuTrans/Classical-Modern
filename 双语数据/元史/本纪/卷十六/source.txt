◎世祖十三二十七年春正月戊申，改大都路总管府为都总管府。
庚戌，太白犯牛。
改储偫提举司为军储所，秩从三品。
以河东山西道宣慰使阿里火者为尚书右丞，宣慰使如故。
癸丑，太阴犯井。
敕从臣子弟入国子学。
安南国王陈日烜遣其中大夫陈克用来贡方物。
乙卯，造祀天幄殿。
高丽国王王睶遣使来贡方物。
丁巳，遣使代祀岳渎、海神、后土。
戊午，辽阳自乃颜之叛，民甚疲敝，发钞五千八十锭赈之。
己未，赐镇远王牙忽都、靖远王合带涂金银印各一。
章吉寇甘木里，诸王术伯、拜答寒、亦怜真击走之。
庚申，赈马站户饥。
给滕竭儿回回屯田三千户牛、种。
辛酉，营懿州仓。
壬戌，造长甲给北征军。
乙丑，伸思、八儿术答儿、移剌四十、石抹蛮忒四人，以谋不轨伏诛。
丙寅，合丹余寇未平，命高丽国发耽罗戍兵千人讨之。
赐河西质子军五百人马。
丁卯，荧惑犯房。
高丽国王王睶言： 臣昔宿卫京师，遭林衍之叛，国内大乱，高丽民居大同者皆籍之，臣愿复以还高丽为民。 
从之。
己巳，改西南番总管府为永宁路。
辛未，赐也速带儿所部万人钞万锭。
丰闰署田户饥，给六十日粮。
无为路大水，免今年田租。
癸酉，忻都所部别笳儿田户饥，给九十日粮。
降临淮府为盱眙县，隶泗州。
复立兴文署，掌经籍板及江南学田钱谷。
合丹寇辽东海阳。
二月乙亥朔，立全罗州道万户府。
江西诸郡盗未平，诏江淮行省分兵一千益之。
命太仆寺毋隶宣徽院。
丙子，新附屯田户饥，给六十日粮。
顺州僧、道士四百九十一人饥，给九十日粮。
戊寅，太阴犯毕。
开元路宁远等县饥，民、站户逃徙，发钞二千锭赈之。
播州安抚使杨汉英进雨毡千，驸马铁别赤进罗罗斯雨毡六十、刀五十、弓二十。
己卯，兴州兴安饥，给九十日粮。
庚辰，伯答罕民户饥，给六十日粮。
辛巳，括河间昔宝赤户口。
癸未，泉州地震。
乙酉，赈新附民居昌平者。
丙戌，改奉先县为房山县。
泉州地震。
己丑，江西群盗钟明亮等复降，诏徙为首者至京师，而给其余党粮。
浙东诸郡饥，给粮九十日。
庚寅，太阴犯亢。
辛卯，复立南康、兴国榷茶提举司，秩从五品。
发虎贲更休士二千人赴上都修城。
河间路任丘饥，给九十日粮。
癸巳，晋陵、无锡二县霖雨害稼，并免其田租。
江西贼华大老、黄大老等掠乐昌诸郡，行枢密院讨平之。
阇兀所部阑遗户饥，给六十日粮。
常宁州民遭群盗之乱，免其田租。
己亥，保定路定兴饥，发粟五千二百六十四石赈之。
辛丑，唆欢禾稼不登，给九十日粮。
三月乙巳，中山畋户饥，给六十日粮。
戊申，广济署饥，给粟二千二百五十石以为种。
壬子，荧惑犯钩钤。
蓟州渔阳等处稻户饥，给三十日粮。
戊午，出忙安仓米，赈燕八撒儿所属四百二十人。
己未，改云南蒙怜甸为蒙怜路军民总管府，蒙莱甸为蒙莱路。
放罢福建猎户、沙鱼皮户为民，以其事付有司总之。
发云州民夫凿银洞。
永昌站户饥，卖子及奴产者甚众，命甘肃省赎还，给米赈之。
并福、泉二州人匠提举司为一，仍放无役者为民。
庚申，升御史台侍御史正四品，治书侍御史正五品，增蒙古经历一员，从五品。
罢行司农司及各道劝农营田司；增提刑按察司佥事二员，总劝农事。
四川行省旧移重庆，成都之民苦于供给，诏复徙治成都。
立江南营田提举司，秩从五品，掌僧寺赀产。
放寿、颍屯田军千九百五十九户为民，撤江南戍兵代之。
凡工匠隶吕合剌、阿尼哥、段贞无役者，皆区别为民。
诏风宪之选仍归御史台，如旧制。
置金竹府大隘等四十二寨蛮夷长官。
癸亥，建昌贼丘元等称大老，集众千余人，掠南丰诸郡，建昌副万户擒斩之。
甲子，杨震龙余众剽浙东，总兵官讨贼者，多俘掠良民，敕行御史台分拣之，凡为民者千六百九十五人。
庚午，以建昌路广昌县经钟明亮之乱，免其田租九千四百四十七石。
辛未，太平县贼叶大五集众百余人寇宁国，皆擒斩之。
夏四月癸酉朔，大驾幸上都。
婺州螟害稼，雷雨大作，螟尽死。
丙子，太阴犯井。
辛巳，命大都路以粟六万二千五百六十四石赈通州、河西务等处流民。
芍陂屯田以霖雨河溢，害稼二万二千四百八十亩有奇，免其租。
癸未，罢海道运粮万户府。
江淮行省言： 近朝廷遣白絜矩来，与沙不丁议，令发兼并户偕宋宗族赴京，人心必致动摇，江南之民方患增课、料民、括马之苦，宜俟它日行之。 
从之。
阿速敦等二百九十五人乏食，命验其实给粮赈之。
改利津海道运粮万户府为临清御河运粮上万户府。
诸王小薛部曲万二千六十一户饥，给六十日粮。
发六卫汉军万人伐木为修城具。
甲申，以荐饥免今岁银俸钞，其在上都、大都、保定、河间、平滦者万一百八十锭，在辽阳省者千三百四十八锭有奇。
丙戌，遣桑吉剌失等诣马八儿国访求方伎士。
壬辰，荧惑守氐十余日。
癸巳，河北十七郡蝗。
千户也先、小阔阔所部民及喜鲁、不别等民户并饥，敕河东诸郡量赈之。
千户也不干所部乏食，敕发粟赈之。
太傅玉吕鲁言： 招集斡者所属亦乞烈，今已得六百二十一人，令与高丽民屯田，宜给其食。 
敕辽阳行省验实给之。
平山、真定、枣强二县旱，灵寿、元氏二县大雨雹，并免其租。
丁酉，以钞二千五百锭赈昌平至上都站户贫乏者。
定兴站户饥，给三十日粮。
己亥，命考大都路贫病之民在籍者二千八百三十七人，发粟二百石赈之。
庚子，合丹复寇海阳。
复立安和署，从六品。
五月乙巳，罢秦王典藏司，收其印。
括江南阑遗人杂畜、钱帛。
合丹寇开元。
戊申，江西行省管如德、江西行院月的迷失合兵讨反寇钟明亮，明亮降，诏缚致阙下，如德等留不遣，明亮复率众寇赣州。
枢密院以如德等违诏纵贼，请诘之，从之。
诏罢江西行枢密院。
庚戌，陕西南市屯田陨霜杀稼，免其租。
壬子，赐诸王铁木儿等军一万七百人粮，一人一从者五石，二人一从者七石五斗。
丙辰，发粟赈御河船户。
叙州等处诸部蛮夷进雨毡八百。
戊午，移江西行省于吉州，以便捕盗。
尚书省遣人行视云南银洞，获银四千四十八两。
奏立银场官，秩从七品。
出鲁等千一百一十五户饥，给六十日粮。
癸亥，敕： 诸王分地之民有讼，王傅与所置监郡同治，无监郡者，王傅听之。 
平滦民万五千四百六十五户饥，赈粟五千石。
徽州绩溪贼胡发、饶必成伏诛。
乙丑，太阴犯填星。
丙寅，罢奉宸库。
迁江西行尚书省参政杨文璨为左丞，文璨逾岁不之官，诏以外剌带代之。
外剌带至，文璨复署事，桑哥乃奏文璨升右丞。
江西行省言： 吉、赣、湖南、广东、福建以禁弓矢，贼益发，乞依内郡例，许尉兵持弓矢。 
江阴大水，免田租万七百九十石。
庚午，复置诸王也只里王傅，秩正四品。尚珍署广备等屯大水，免其租。
伯要民乏食，命撒的迷失以车五百辆运米千石赈之。
婺州永康、东阳，处州缙云贼吕重二、杨元六等反，浙东宣慰使史弼擒斩之。
泉州南安贼陈七师反，讨平之。
括天下阴阳户口，仍立各路教官，有精于艺者，岁贡各一人。
六月壬申朔，升闰盐州为柏兴府，降普乐州为闰盐县，金州为金县。
河溢太康，没民田三十一万九千八百余亩，免其租八千九百二十八石。
纳邻等站户饥，给九十日粮。
甲戌，桑州总管黄布蓬、那州长罗光寨、安郡州长闭光过率蛮民万余户内附。
丙子，放保定工匠楚通等三百四十一户为民。
庚辰，从江淮行省请，升广济库为提举司，秩从五品。
用江淮省平章沙不丁言，以参政王巨济钩考钱谷有能，赏钞五百锭。
缮写金字《藏经》，凡糜金三千二百四十四两。
广州增城、韶州乐昌以遭畲贼之乱，并免其田租。
杭州贼唐珍等伏诛。
己丑，荧惑犯房。
辛卯，敕应昌府以米千二百石给诸王亦只里部曲。
壬辰，别给江西行省印，以便分省讨贼。
泉州大水。
丙申，发侍卫兵万人完都城。
丁酉，大司徒撒里蛮、翰林学士承旨兀鲁带进《定宗实录》。
己亥，棣州厌次、济阳大风雹，害稼，免其租。
庚子，从江西省请，发各省戍兵讨贼。
辛丑，免河间、保定、平滦岁赋丝之半。
怀孟路武陟县、汴梁路祥符县皆大水，蠲田租八千八百二十八石。
秋七月，终南等屯霖雨害稼万九千六百余亩，免其租。
丙午，禁平地、忙安仓酿酒，犯者死。
戊申，江西霖雨，赣、吉、袁、瑞、建昌、抚水皆溢，龙兴城几没。
癸丑，罢缅中行尚书省。
江淮省平章沙不丁，以仓库官盗欺钱粮，请依宋法黥而断其腕，帝曰： 此回回法也。 
不允。
免大都路岁赋丝。
戊午，贵州猫蛮三十余人作乱，劫顺元路，入其城，遂攻阿牙寨，杀伤官吏，其众遂盛。
湖广省檄八番蔡州、均州二万户府及八番罗甸宣慰司合兵讨之。
凤翔屯田霖雨害稼，免其租。
建平贼王静照伏诛。
辛酉，荧惑犯天江。
壬申，驻跸老鼠山西。
乙丑，芜湖贼徐汝安、孙惟俊等伏诛。
丙寅，云南阇力白衣甸酋长凡十一甸内附。
丁卯，用桑哥言，诏遣庆元路总管毛文豹搜括宋时民间金银诸物，已而罢之。
沧州乐陵旱，免田租三万三百五十六石。
江夏水溢，害稼六千四百七十余亩，免其租。
魏县御河溢，害稼五千八百余亩，免其租百七十五石。
八月辛未朔，日有食之。
并广东道真阳、洽光二县为英德州。
沁水溢，害冀氏民田，免其租。
禁诸人毋沮平阳、太原、大同宣课。
丁丑，广州清远大水，免其租。
庚辰，免大都、平滦、河间、保定四路流民租赋及酒醋课。
丁亥，复徙四川南道宣慰司于重庆府。
以南安、赣、建昌、丰州尝罹钟明亮之乱，悉免其田租。
癸巳，地大震，武平尤甚，压死按察司官及总管府官王连等及民七千二百二十人，坏仓库局四百八十间，民居不可胜计。
己亥，帝闻武平地震，虑乃颜党入寇，遣平章政事铁木儿、枢密院官塔鲁忽带引兵五百人往视。
九月壬寅，河东山西道饥，敕宣慰使阿里火者炒米赈之。
癸卯，岁星犯鬼。
申严汉人田猎之禁。
乙巳，禁诸王遣僧建寺扰民。
敕河东山西道宣慰使阿里火者发大同钞本二十万锭，籴米赈饥民。
平章政事阇里铁木儿帅师与合丹战于瓦法，大破之。
丁未，御河决高唐，没民田，命有司塞之。
戊申，武平地震，盗贼乘隙剽劫，民愈忧恐。
平章政事铁木儿以便宜蠲租赋，罢商税，弛酒禁，斩为盗者；发钞八百四十锭，转海运米万石以赈之。
金竹府知府扫闾贡马及雨毡，且言： 金竹府虽内附，蛮民多未服。
近与赵坚招降竹古弄、古鲁花等三十余寨，乞立县，设长官、总把，参用土人。 
从之。
己酉，福建省以管内盗贼蜂起，请益戍兵，命江淮省调下万户一军赴之。
发蒙古都万户府探马赤军五百人戍鄂州。
辛亥，修东海广德王庙。
丙辰，赦天下。
丁卯，命江淮行省钩考行教坊司所总江南乐工租赋，置四巡检司于宿迁之北。
以所罢陆运夫为兵，护送会通河上供之物，禁发民挽舟。
冬十月壬申，封皇孙甘麻剌为梁王，赐金印，出镇云南。
癸酉，享于太庙。
甲戌，立会通汶泗河道提举司，从四品。
丁丑，尚书省臣言： 江阴、宁国等路大水，民流移者四十五万八千四百七十八户。 
帝曰： 此亦何待上闻，当速赈之！ 
凡出粟五十八万二千八百八十九石。
己卯，增上都留守司副留守、判官各一员。
从甘肃行省请，签管内民千三百人为兵，以戍其境。
辛巳，太白犯斗。
只深所部八鲁剌思等饥，命宁夏路给米三千石赈之。
禁大同路酿酒。
乙酉，门答占自行御史台入觐。
梁洞梁宫朝、吴曲洞吴汤暖等凡二十洞，以二千余户内附。
丁亥，赐北边币帛十万匹。
己丑，新作太庙登歌、宫悬乐。
以昔宝赤岁取鸬鹚成都扰民，罢之。
十一月辛丑，广济署洪济屯大水，免租万三千一百四十一石。
兴、松二州陨霜杀禾，免其租。
隆兴苦盐泺等驿饥，发钞七千锭赈之。
丁未，大同路蒙古多冒名支粮，置千户、百户十员，以达鲁花赤总之，食粮户以富为贫者，籍家赀之半。
戊申，太阴掩镇星。
桑哥言： 向奉诏，内外官受命不赴及受代官居五年不赴铨者，罢不复叙。
臣谓苟无大故，不可终弃。 
帝复允其请。
江淮行省平章不怜吉带言： 福建盗贼已平，惟浙东一道，地极边恶，贼所巢穴。
复还三万户，以合剌带一军戍沿海明、台，亦怯烈一军戍温、处，札忽带一军戍绍兴、婺。
共宁国、徽，初用土兵，后皆与贼通，今以高邮、泰两万户汉军易地而戍。
杨州、建康、镇江三城，跨据大江，人民繁会，置七万户府。
杭州行省诸司府库所在，置四万户府。
水战之法，旧止十所，今择濒海沿江要害二十二所，分兵阅习，伺察诸盗。
钱塘控扼海口，旧置战船二十艘，故海贼时出，夺船杀人，今增置战船百艘、海船二十艘，故盗贼不敢发。 
从之。
庚戌，罢云南会川路采碧甸子。
甲寅，禁上都酿酒。
乙卯，贵赤三百三十户乏食，发粟赈之。
己未，禁山后酿酒。
庚申，赐伯颜所将兵，币帛各万三千四百匹、绵三千四百斤。
辛酉，太阴掩左执法。
隆兴路陨霜杀稼，免其田租五千七百二十三石。
壬戌，大司徒撒里蛮、翰林学士承旨兀鲁带进《太宗实录》。
癸亥，河决祥符义唐湾，太康、通许，陈、颍二州大被其患。
甲子，御史台言： 江南盗起，讨贼官利其剽掠，复以生口充赠遗，请给还其家。 
帝嘉纳之。
徙河北河南道提刑按察司治许州。
罢大都东西二驿脱脱禾孙，以通政院总之。
乙丑，易水溢，雄、莫、任丘、新安田庐漂没无遗，命有司筑堤障之。
丙寅，括辽阳马六千匹，择肥者给阇里铁木儿所部军。
丁卯，立新城榷场、平地脱脱禾孙，遣使钩考延安屯田。
降南雄州为保昌县，韶州为曲江县。
十二月辛未，以卫尉院为太仆寺。
戊寅，免大都、平滦、保定、河间自至元二十四年至二十六年逋租十三万五百六十二石。
己卯，命枢密院括江南民间兵器及将士习武，如戊子岁诏。
甲申，遣兵部侍郎靳荣等阅实安西、凤翔、延安三道军户，元籍四千外，复得三万三千二百八十丁，枢密院欲以为兵，桑哥不可，帝从之。
丙戌，兴化路仙游贼朱三十五集众寇青山，万户李纲讨平之。
京兆省上屯田所出羊价钞六百九锭，敕以赐札散、暗伯民贫乏者。
辛卯，太阴犯亢。
乙未，初分万亿为四库，以金银输内府，至是立提举富宁库，秩从五品，以掌之。
大同路民多流移，免其田租二万一千五百八石。
洪赞、滦阳驿饥，给六十日粮。
不耳答失所部灭乞里饥，给九十日粮。
诏诸王乃蛮带、辽阳行省平章政事薛阇干、右丞洪察忽，摘蒙古军万人分戍双城及婆娑府诸城，以防合丹兵。
己亥，省溧阳路为县，入建康。
湖广省上二年宣课珠九万五百一十五两。
处州青田贼刘甲乙等集众万余人寇温州平阳。
是岁，赐诸王、公主、驸马金、银、钞、币如岁例。
命帝师西僧递作佛事坐静于万寿山厚载门、茶罕脑儿、圣寿万安寺、桓州南屏庵、双泉等所，凡七十二会。
断死罪七十二人。
二十八年春正月壬寅，太白、荧惑、镇星聚奎。
癸卯，给诸王爱牙赤印。
命玄教宗师张留孙置醮祠星三日。
上都民仰食于官者众，诏佣民运米十万石致上都，官价石四十两，命留守木八剌沙总其事。
辛亥，罢汴梁至正阳、杞县、睢州、中牟、郑、唐、邓十二站站户为民。
癸丑，高丽国遣使来贡方物。
丁巳，遣贵由赤四百人北征。
辛酉，罢江淮漕运司，并于海船万户府，由海道漕运。
并浙西金玉人匠提举司入浙西道金玉人匠总管府。
降无为、和州二路、六安军为州，巢州为县，入无为，并隶庐州路。
升安丰府为路，降寿春府、怀远军为县，怀远入濠州，并隶安丰路。
升各处行省理问所为四品。
免江淮贫民至元十二年至二十五年所逋田租二百九十七万六千余石，及二十六年未输田租十三万石、钞千一百五十锭、丝五千四百斤、绵千四百三十余斤。
罢淘金提举司，立江东两浙都转运使司。
壬戌，以札散、秃秃合总兵于瓮古之地，命有司供其军需，敕大同路发米赈瓮古饥民。
尚书省臣桑哥等以罪罢。
二月辛未，赐也速带儿所部兵騬马万匹。
徙万亿库金银入禁中富宁库。
尚书省言： 大同仰食于官者七万人，岁用米八十万石，遣使覆验，不当给者万三千五百人，乞征还官。 
从之。
癸酉，以陇西四川总摄辇真术纳思为诸路释教都总统。
改福建行省为宣慰司，隶江西行省。
诏： 行御史台勿听行省节度。 
云南行省言： 叙州、乌蒙水路险恶，舟多破溺，宜自叶稍水站出陆，经中庆，又经盐井、土老、必撒诸蛮，至叙州庆符，可治为驿路，凡立五站。 
从之。
也速带儿、汪总帅言： 近制，和顾和买不及军家，今一切与民同。 
诏自今军勿输。
丙子，罢征理司。
上都、太原饥，免至元十二年至二十六年民间所逋田租三万八千五百余石，遣使同按察司赈大同、太原饥民，口给粮两月或三月。
以桑哥党与，罢杨州路达鲁花赤唆罗兀思。
遣官覆验水达达、咸平贫民，赈之。
丁丑，以太子右詹事完泽为尚书右丞相，翰林学士承旨不忽木平章政事，诏告天下。
以列兀难粳米赈给贫民。
己卯，遣官持香诣中岳、南海、淮渎致祷。
立金齿等处宣慰司都元帅府。
以上都虎贲士二千人屯田，官给牛具农器，用钞二万锭。
以云南曲靖路宣抚司所辖地广，民心未安，改立曲靖等处宣慰司、管军万户府以镇之，辛巳，以湖广行省八番罗甸司复隶四川省。
壬午，以桑哥沮抑台纲，又箠监察御史，命御史大夫月儿鲁辨之。
癸未，太阴犯左执法。
大驾幸上都，是日次大口，复召御史台及中书、尚书两省官辨论桑哥之罪。
复以阑遗监隶宣徽院。
诏毋沮扰山东转运使司课程。
甲申，太白犯昴。
命江淮行省钩考沙不丁所总詹事院江南钱谷。
乙酉，立江淮、湖广、江西、四川等处行枢密院，诏谕中外，江淮治广德军，湖广治岳州，江西治汀州，四川治嘉定。
丙戌，诏： 改提刑按察司为肃政廉访司，每道仍设官八员，除二使留司以总制一道，余六人分临所部，如民事、钱谷、官吏奸弊，一切委之，俟岁终，省、台遣官考其功效。 
以集贤大学士何荣祖为尚书右丞，集贤学士贺胜为尚书省参知政事。
诏江淮行省遣蒙古军五百、汉兵千人，从皇子镇南王镇杨州。
执河间都转运使张庸，仍遣官钩考其事。
丁亥，营建宫城南面周庐，以居宿卫之士。
执湖广要束木诣京师，戊子，籍要束木家赀，金凡四千两。
辛卯，封诸王铁木儿不花为肃远王，赐之印。
壬辰，雨坏太庙第一室，奉迁神主别殿。
癸巳，籍桑哥家赀。
遣行省、行台官发粟，赈徽之绩溪，杭之临安、余杭、于潜、昌化、新城等县饥民。
命江淮行省参政燕公楠整治盐法之弊。
丁酉，诏加岳、渎、四海封号，各遣官诣祠致告。
三月己亥朔，真定、河间、保定、平滦饥，平阳、太原尤甚，民流移就食者六万七千户，饥而死者三百七十一人。
桑哥妻弟八吉由为燕南宣慰使，以受赂积赃伏诛。
仆桑哥辅政碑。
太原饥，严酒禁。
丁未，太阴犯御女。
己酉，大阴犯右执法。
庚戌，太阴犯太微东垣上相。
甲寅，常德路水，免田租二万三千九百石。
乙卯，太白犯五车。
乃颜所属牙儿马兀等同女直兵五百人追杀内附民余千人，遣塔海将千人平之。
辛酉，吕连站木赤五十户饥，赈三月粮。
发侍卫兵营紫檀殿。
壬戌，以甘肃行省右丞崔彧为中书右丞。
南丹州莫国麟入觐，授国麟安抚使、三珠虎符。
杭州、平江等五路饥，发粟赈之，仍弛湖泊蒲、鱼之禁。
溧阳、太平、徽州、广德、镇江五路亦饥，赈之如杭州。
武平路饥，百姓困于盗贼军旅，免其去年田租。
凡州郡田尝被灾者，悉免其租，不被灾者免十之五。
罢甘州转运司。
江淮豪家多行贿权贵，为府县卒史，容庇门户，遇有差赋，惟及贫民，诏江淮行省严禁之。
赈辽阳、武平饥民，仍弛捕猎之禁。
夏四月己巳，禁屠宰牝羊。
甲戌，诏各路府、州、司、县长次官兼管诸军奥鲁。
以地震故，免侍卫兵籍武平者今岁徭役。
增置钦察卫经历一员，用汉人为之，余不得为例。
庚辰，弛杭州西湖禽鱼禁，听民网罟。
丙戌，诏凡负斡脱银者，入还皆以钞为则。
乙未，岁星犯舆鬼。
以沙不丁等米赈江南饥民。
召朱清、张瑄诣阙。
庚寅，并总制院入宣政院。
以钞法故，召叶李还京师。
乙未，徙湖广行枢密院治鄂州。
丙申，以米三千石赈阔里吉思饥民。
五月戊戌，召江西行枢密院副使阿里诣阙，升章佩监秩三品。
遣脱脱、塔剌海、忽辛三人追究僧官江淮总摄杨琏真伽等盗用官物。
以参知政事廉希恕为湖广等处行省右丞，行海北海南道宣慰使都元帅，琼州安抚使陈仲达海北海南道宣慰使都元帅，湖广行省左右司郎中不颜于思、别十八里副元帅王信并同知海北海南道宣慰司事副元帅，并佩虎符，将二千二百人以征黎蛮，僚属皆从仲达辟置。
立左右两江宣慰司都元帅府。
壬寅，太阴犯少民。
徙江淮行枢密院治建康。
甲辰，中书省臣麦术丁、崔彧言： 桑哥当国四年，诸臣多以贿进，亲旧皆授要官，唯以欺蔽九重、朘削百姓为事，宜令两省严加考核，并除名为民。 
从之。
要束木以桑哥妻党为湖广行省平章，至是坐不法者数十事，诏械致湖广省诛之。
辛亥，以太原及杭州饥，免今岁田租。
增河东道宣慰使一员。
征太子赞善刘因；因前为太子赞善，以继母病去，至是母亡，以集贤学士征之，不起。
罢脱脱、塔剌海、忽辛等理算僧官钱谷。
罢江南六提举司岁输木绵。
巩昌旧惟总帅府，桑哥特升为宣慰司，以其弟答麻剌答思为使，桑哥败，惧诛自杀，至是复总帅府。
增置异珍、御带二库，秩从五品，并设提点、使、副各一员。
减中外冗官三十七员。
宫城中建蒲萄酒室及女工室。
诏以桑哥罪恶系狱按问，诛其党要束木、八吉等。
发兵塞晃火儿月连地河渠，修城堡，令蒙古戍兵屯田川中以御寇。
癸丑，罢尚书省事皆入中书，改尚书右丞相、右詹事完泽为中书右丞相，平章政事麦术丁、不忽木并中书平章政事，尚书右丞何荣祖中书右丞，尚书左丞马绍中书左丞，参知政事贺胜、高翥并参知中书政事；征东行尚书省左丞相、驸马高丽国王王睶为征东行中书省左丞相。
罢大都烧钞库，仍旧制，各路昏钞令行省官监烧。
增置户部司计、工部司程，正七品。
甲寅，太阴犯牛。
赈上都、桓州、榆林、昌平、武平、宽河、宣德、西站、女直等站饥民。
乙卯，以政事悉委中书，仍遣使布告中外。
诏禁失陷钱粮者托故诣京师。
丁巳，建白塔二，各高一丈一尺，以居咒师朵四的性吉等七人。
何荣祖以公规、治民、御盗、理财等十事缉为一书，名曰《至元新格》，命刻版颁行，使百司遵守。
桑哥尝以刘秉忠无子，收其田土，其妻窦氏言秉忠尝鞠犹子兰章为嗣，敕以地百顷还之。
己未，以门答占复为御史大夫，行御史台事。
高丽国王王睶乞以其子謜为世子，诏立謜为高丽王世子，授特进上柱国，赐银印。
六月丁卯朔，禁蒙古人往回回地为商贾者。
湖广饥，敕以剌里海牙米七万石赈之。
辛巳，洞蛮镇远立黄平府。
乙酉，以云南诸路行省参知政事兀难为梁王傅。
洗国王洞主、市备什王弟同来朝。
益江淮行院兵二万击郴州、桂阳、宝庆、武冈四路盗贼。
以汴梁逃人男女配偶成家，给农具耕种。
丙戌，敕： 屯田官以三岁为满，互于各屯内调用。 
宣谕江淮民恃总统琏真加力不输租者，依例征输。
辛卯，太阴犯毕。
癸巳，以涟、海二州隶山东宣慰司。
秋七月丙申朔，云南省参政怯剌言： 建都地多产金，可置冶，令旁近民炼之以输官。 
从之。
己亥，太白犯井。
诏谕尚州等处诸洞蛮夷。
庚子，徙江西行枢密院治赣州。
乙巳，大都饥，出米二十五万四千八百石赈之。
戊申，扬州路学正李淦上言： 人皆知桑哥用群小之罪，而不知尚书右丞叶李妄举桑哥之罪，宜斩叶李以谢天下。 
有旨驿召淦诣京师，淦至而李卒，除淦江阴路教授，以旌直言。
给还行台监察御史周祚妻子。
祚尝劾行尚书省官，桑哥诬以他罪，流祚于憨答孙，妻子家赀入官，及是还之。
禁屠宰马牛。
敕： 江南重囚，依旧制闻奏处决。 
罢江南诸省买银提举司。
遣官招集宋时涅手军可充兵者八万三千六百人，以蒙古、汉人、宋人参为万户、千户、百户领之。
辽阳诸路连岁荒，加以军旅，民苦饥，发米二万石赈之。
己酉，召交趾王弟陈益稷、右丞陈岩、郑鼎子那怀并诣京师。
癸丑，赐师壁洞安抚司、师壁镇抚所、师罗千户所印，安抚司从三品，余皆五品。
丁巳，桑哥伏诛。
募民耕江南旷土，户不过五顷，官授之券，俾为永业，三年后征租。
遣憨散总兵讨平江南盗贼。
己未，降江阴路为州，宜兴府为县，并隶常州路。
移扬子县治新城，分华亭之上海为县，松江府隶行省。
罢淘金提举司、江淮人匠提举司凡五，以其事并隶有司。
雨坏都城，发兵二万人筑之。
增置各卫经历一员，俾汉人为之。
壬戌，弛畿内秋耕禁。
八月乙丑朔，平阳地震，坏民庐舍万有八百二十六区，压死者百五十人。
丙寅，太白犯舆鬼。
己巳，置中书省检校二员，秩正七品，俾考核户、工部文案疏缓者。
罢江西等处行泉府司、大都甲匠总管府、广州人匠提举司、广德路录事司，罢泉州至杭州海中水站十五所。
抚州路饥，免去岁未输田租四千五百石。
马八儿国遣使进花牛二、水牛土彪各一。
丙子，太阴犯牵牛。
大名之清河、南乐诸县霖雨害稼，免田租万六千六百六十九石。
己卯，诏谕思州提省溪洞官杨都要招安叛蛮，悔过来归者，与免本罪。
罢云南四州，立东川府。
癸未，岁星犯轩辕大星。
乙酉，遣麻速忽、阿散乘传诣云南，捕黑虎。
戊子，太白犯轩辕大星，并犯岁星。
咀喃藩邦遣马不剌罕丁进金书、宝塔及黑狮子、番布、药物。
婺州水，免田租四万一千六百五十石。
辛卯，命工部造飞车五辆。
癸巳，太阴掩荧惑。
九月辛丑，以平章政事麦术丁商议中书省事，复以咱喜鲁丁平章政事代之。
乙巳，景州、河间等县霖雨害稼，免田租五万六千五百九十五石。
丙午，立行宣政院，治杭州。
己酉，设安西、延安、凤翔三路屯田总管府。
庚戌，太白犯右执法。
襄阳南漳县民李氏妻黄一产三男。
辛亥，安南王陈日烜遣使上表贡方物，且谢不朝之罪。
徽州绩溪县贼未平，免二十七年田租。
禁宣德府田猎。
壬子，酒醋课不兼隶茶盐运司，仍隶各府县。
立乞里吉思至外剌等六驿。
命海船副万户杨祥、合迷、张文虎并为都元帅，将兵征琉求。
置左右两万户府，官属皆从祥选辟。
既又用福建吴志斗言 祥不可信，宜先招谕之 ，乃以祥为宣抚使，佩虎符，阮监兵部员外郎，志斗礼部员外郎，并银符，赍诏往琉求。
明年，杨祥、阮监果不能达琉求而还，志斗死于行，时人疑为祥所杀，诏福建行省按问，会赦不治。
乙卯，以岁荒，免平滦屯田二十七年田租三万六千石有奇。
丙辰，荧惑犯左执法。
戊午，太白犯荧惑。
徙四川行枢密院治成都。
以八忽答儿、秃鲁欢、唆不阑、脱儿赤四翼蒙古兵复隶蒙古都万户府。
庚申，以铁里为礼部尚书，佩虎符，阿老瓦丁、不剌并为侍郎，遣使俱蓝。
辛酉，岁星犯少民。
免大都今岁田租。
保定、河间、平滦三路大水，被灾者全免，收成者半之。
以别铁木儿、亦列失金为礼部侍郎，使马八儿国；陕西脱西为礼部侍郎，佩金符，使于马都。
尚衣局职无缝衣。
冬十月乙丑朔，赐薛彻温都儿等九驿贫民三月粮。
己巳，修太庙在真定倾坏者。
壬申，以前缅中行尚书省平章政事雪雪的斤为中书省平章政事。
癸酉，享太庙。
遣使发仓，赈大同屯田兵及教化的所部军士之饥者。
江淮行省言： 盐课不足，由私鬻者多，乞付兵五千巡捕。 
从之。
塔剌海、张忽辛、崔同知并坐理算钱谷受赃论诛。
辛巳，召高丽国王王睶、公主忽都鲁揭里迷失诣阙。
癸未，罗斛国王遣使上表，以金书字，仍贡黄金、象齿、丹顶鹤、五色鹦鹉、翠毛、犀角、笃缛、龙脑等物。
高丽国饥，给以米一十万斛。
罢各处行枢密院，事入行省。
割八番洞蛮自四川隶湖广行省。
丙戌，太阴犯轩辕大星并御女。
丁亥，洞蛮烂土立定云府，改陈蒙洞为陈蒙州，合江为合江州。
严山后酒禁。
中书省臣言： 洞蛮请岁进马五十匹、雨毡五十被、刀五十握，丹砂、雌雄黄等物，率二岁一上。 
有诏从其所为。
己丑，太阴犯太微东垣上相。
敕没入琏真加、沙不丁、乌马儿妻，并遣诣京师。
召行省转运司官赴京师，集议治赋法。
辛卯，诸王出伯部曲饥，给米赈之。
癸巳，武平路饥，免今岁田租。
以武平路总管张立道为礼部尚书，使交趾。
免卫辉种仙茅户徭役。
从辽阳行省言，以乃颜、合丹相继叛，诏给蒙古人内附者及开元、南京、水达达等三万人牛畜、田器。
诏严益都、般阳、泰安、宁海、东平、济宁畋猎之禁，犯者没其家赀之半。
十一月丙申，以甘肃旷土赐昔宝赤合散等，俾耕之。
壬寅，遣左吉奉使新合剌的音。
甲辰，太白犯房。
减太府监冗员三十一人，罢器备、行内藏二库。
诏： 回回以答纳珠充献及求售者还之，留其估以济贫者。 
塔义儿、塔带民饥，发米赈之。
给按答儿民户四月粮，罢海道运粮镇抚司。
丙午，荧惑犯亢。
丁未，太阴犯毕。
耽罗遣使贡东纻百匹。
太史院灵台上修祀事三昼夜。
甲寅，太阴犯岁星。
郴州路达鲁花赤曲列有罪论诛。
复置会同馆，禁沮扰益都淘金。
乙卯，新添葛蛮宋安抚率洞官阿汾、青贵来贡方物。
监察御史言： 沙不丁、纳速剌丁灭里、乌里儿、王巨济、琏真加、沙的、教化的皆桑哥党与，受赃肆虐，使江淮之民愁怨载路，今或系狱，或释之，此臣下所未能喻。 
帝曰： 桑哥已诛，纳速剌丁灭里在狱，唯沙不丁朕姑释之耳。 
武平、平滦诸州饥，弛猎禁，其孕字之时勿捕。
谕中书议增中外官吏俸。
戊午，金齿国遣阿腮入觐。
庚申，荧惑犯氐。
辛酉，升宣德龙门镇为望云县，割隶云州，置望云银冶。
十二月乙丑，复都水监，秩从三品。
遣官迓云南鸭池所遣使。
辽阳洪宽女直部民饥，借高丽粟赈给之。
籍探马赤八忽带儿等六万户成丁者为兵。
丁卯，高丽国鸭绿江西十九驿，经乃颜反，掠其马畜，给以牛各四十。
大都饥，下其价粜米二十万石赈之。
己巳，诏罢遣官招集畏兀氏。
改辰、沅、靖州转运司为湖北湖南道转运司，立葛蛮军民安抚司。
宣政院臣言： 宋全太后、瀛国公母子以为僧、尼，有地三百六十顷，乞如例免征其租。 
从之。
辛未，以铁灭为兵部尚书，佩虎符，明思昔答失为兵部侍郎，佩金符，使于罗孛卜儿。御史台臣言： 钩考钱谷，自中统初至今余三十年，更阿合马、桑哥当国，设法已极，而其余党公取贿赂，民不堪命，不如罢之。 
有旨： 议拟以闻。 
壬申，立河南江北行中书省，治汴梁。
撒里蛮、老寿并为大司徒，领太常寺。
中书省臣言： 江南在宋时，差徭为名七十有余，归附后一切未征，今分隶诸王城邑，岁赐之物，仰给京师，又中外官吏俸少，似宜量添，可令江南依宋时诸名征赋尽输之。 
何荣祖言： 宜召各省官任钱谷者诣京师，集议科取之法以闻。 
从之。
甲戌，诏： 罢钩考钱谷，应昔年逋负钱谷文卷，聚置一室，非朕命而视之者有罪。 
仍遣使布告中外。
庚辰，太阴犯御女。
江北州郡割隶河南江北行中书省，改江淮行省为江浙等处行中书省，治杭州。
赈阔阔出饥民米。
阇里带言： 乃颜余党窜女直之地，臣与月儿鲁议，乞益兵千五百人，可平之。 
从之。
癸未，太阴犯东垣上相。广济署大昌等屯水，免田租万九千五百石。
平滦路及丰赡、济民二署饥，出米万五千石赈之。
别都儿丁前以桑哥专恣，不肯仕，命仍为中书左丞。
丙戌，八番洞官吴金叔等以所部二百五十寨民二万有奇内附，诣阙贡方物。
戊子，诏释天下囚非杀人抵罪者。
己丑，荧惑犯房。
庚寅，荧惑犯钩钤。
升营田提举司为规运提点所，正四品。
辛卯，浚运粮坝河，筑堤防。
授吃剌思八斡节儿为帝师，统领诸国僧尼释教事。
赐亲王、公主、驸马金、银、钞、币如岁例。
令僧罗藏等递作佛事坐静于圣寿万安、涿州寺等所，凡五十度。
遣真人张志仙持香诣东北海岳、济渎致祷。
户部上天下户数，内郡百九十九万九千四百四十四，江淮、四川一千一百四十三万八百七十八，口五千九百八十四万八千九百六十四，游食者四十二万九千一百一十八。
司农司上诸路所设学校二万一千三百余，垦地千九百八十三顷有奇，植桑枣诸树二千二百五十二万七千七百余株，义粮九万九千九百六十石。
宣政院上天下寺宇四万二千三百一十八区，僧、尼二十一万三千一百四十八人。
断死刑五十五人。
