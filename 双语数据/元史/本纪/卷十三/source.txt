◎世祖十二十一年春正月乙卯，帝御大明殿，右丞相和礼霍孙率百官奉玉册玉宝，上尊号曰宪天述道仁文义武大光孝皇帝，诸王百官朝贺如朔旦仪，赦天下。
丁巳，敕： 自今凡奏事者，必先语同列以所奏。
既奏，其所奉旨云何，令同列知而后书之簿；不明以告而辄书簿者，杖必阇赤。 
己未，罢云南都元帅府，所管军民隶行省。
甲子，罢扬州等处理算官，以其事付行省。
江浙行省平章忙忽带进真珠百斤。
丙寅，阔阔你敦言： 屯田芍陂兵二千，布种二千石，得粳糯二万五千石有奇，乞增新附军二千。 
从之。
丁卯，建都王、乌蒙及金齿一十二处俱降。
建都先为缅所制，欲降未能。
时诸王相吾答儿及行省右丞太卜、参知政事也罕的斤分道征缅，于阿昔、阿禾两江造船二百艘，顺流攻之，拔江头城，令都元帅袁世安戍之。
遂遣使招谕缅王，不应。
建都太公城乃其巢穴，遂水陆并进，攻太公城，拔之，故至是皆降。
庚午，立江淮、荆湖、江西、四川行枢密院，治建康、鄂州、抚州、成都。
立耽罗国安抚司。
辛未，相吾答儿遣使进缅国所贡珍珠、珊瑚、异彩及七宝束带。
甲戌，遣蒙古官及翰林院官各一人祠岳渎后土。
遣王积翁赍诏使日本，赐锦衣、玉环、鞍辔。积翁由庆元航海至日本近境，为舟人所害。
御史台臣言： 罪黜之人，久忘其名又复奏用，乞戒约。 
帝曰： 卿等所言固是，然其间岂无罪轻可录用者？ 
御史大夫玉速帖木儿对曰： 以各人所犯罪状明白敷奏，用否当取圣裁。 
从之。
丙子，建宁叛贼黄华自杀。
丁丑，云南诸路按察司官陛辞，诏谕之曰： 卿至彼，当宣明朕意，勿求货财，名成则货财随之，徇财则必失其名，而性命亦不可保矣。 
己卯，马八儿国遣使贡珍珠、异宝、缣段。
二月辛巳，以福建宣慰使管如德为泉州行省参知政事，征缅。
浚扬州漕河。
罢高丽造征日本船。
丁亥，命翰林学士承旨撒里蛮祀先农于藉田。
壬辰，以江西叛寇妻子赐鹰坊养虎者。
以别速带逃军七百余人付安西王屯田，给以牛具。
邕州、宾州民黄大成等叛，梧州、韶州、衡州民相挻而起，湖南宣慰使撒里蛮将兵讨之。
甲午，罢群牧所。
己亥，瑞州获叛民晏顺等三十二人，并妻孥送京师。
罢阿八赤开河之役，以其军及水手各万人运海道粮。
放檀州淘金五百人还家。
丁未，括江南乐工。
命阿塔海发兵万五千人、船二百艘助征占城，船不足，命江西省益之。
戊申，徙江淮行省于杭州，徙浙西宣慰司于平江，省黄州宣慰司入淮西道。
立法轮竿于大内万寿山，高百尺。
漳州盗起，命江浙行省调兵进讨。
秦州总管刘发有罪，尝欲归黄华，事觉伏诛，迁故宋宗室及其大臣之仕者于内地。
三月辛亥，敕思、播管军民官自今勿迁。
丁巳，皇子北平王南木合至自北边。
王以至元八年建幕庭于和林北野里麻里之地，留七年，至是始归，右丞相安童继至。
以张弘范等将新附军。
壬戌，更定虎符。
丙寅，乘舆幸上都。
丁卯，太庙正殿成，奉安神主。
甲戌，置潮、赣、吉、抚、建昌戍兵。
乙亥，高丽国王王睶以皇帝尊号礼成，遣使来贺。
夏四月壬午，令军民同筑堤堰，以利五卫屯田。
乙酉，省泉府司入户部，立大都留守司兼少府监，立大都路总管府，立西川、延安、凤翔、兴元宣课司。
从迷里火者、蜜剌里等言，以钞万锭为市于别十八里及河西、上都。
以火者赤依旧扬州盐运使，岁市盐八十万石以赎过。
己亥，涿州巨马河决，冲突三十余里。
庚子，湖广行省平章阿里海牙请身至海滨收集占城散军，复使南征，且趣其未行者，许之。
壬寅，江淮行省进各翼童男女百人。
忽都铁木儿征缅之师为贼冲溃。
戊申，高丽王王睶及公主以其世子謜来朝。
敕发思、播田、杨二家军二千从征缅。
籍江南盐徒军，藏匿者有罪。
火儿忽等所部民户告饥，帝曰： 饥民不救，储粮何为？ 
发万石赈之。
命开元等路宣慰司造船百艘，付狗国戍军。
云南行省为破缅国江头城，进童男女八十人，并银器币帛。
五月己酉，从秃秃合言，立二千户，总钦察、康里子弟愿为国宣劳者。
壬子，拘征东省印。
癸丑，枢密院臣言： 唆都溃军已令李恒收集，江淮、江西两省溃军，别遣使招谕，凡至者皆给之粮，舟楫损者修之，以俟阿里海牙调用。 
从之。
戊午，敕中书省： 奏目及文册，皆不许用畏吾字，其宣命、札付并用蒙古书。 
己未，荆湖占城行省言： 忽都虎、忽马儿等将兵征占城，前锋舟师至舒眉莲港不知所向，令万户刘君庆进军次新州，获占蛮，始知我军已还矣。
就遣占蛮向导至占城境，其国主遣阿不兰以书降，且言其国经唆都军马虏掠，国计已空，俟来岁遣嫡子以方物进。
继遣其孙路司理勒蛰等奉表诣阙。 
乙丑，取高丽所产铁。
蠲江南今年田赋十分之二，其十八年已前逋欠未征者，尽免之。
阿鲁忽奴言： 曩于江南民户中拨匠户三十万，其无艺业者多，今已选定诸色工匠，余十九万九百余户宜纵令为民。 
从之。
诏谕各道提刑按察司分司事宜。
庚午，荆湖占城行省以兵进据乌马境，地近安南，请益兵，命鄂州达鲁花赤赵翥等奉玺书往谕安南。
河间任丘县民李移住谋叛，事觉伏诛。
括天下私藏天文图谶《太乙雷公式》、《七曜历》、《推背图》、《苗太监历》，有私习及收匿者罪之。
丁丑，忽都虎、乌马儿、刘万户等率扬州省军二万赴唆都军前，遇风船散，其军皆溃。
敕追乌马儿等诰命、虎符及部将所受宣敕，以河西孛鲁合答儿等代之，听阿里海牙节制。
闰五月己卯，封法里剌王为郡王，佩虎符。
改思、播二州隶顺元路宣抚司，罢西南番安抚司，立总管府。
给西川蒙古军钞，使备铠仗，耕遂宁沿江旷土以食，四顷以下者免输地税。
命总帅汪惟正括四川民户。
辛巳，加封卫辉路小清河神曰洪济威惠王。
壬午，蒙古侍卫亲军都指挥使八忽带征黄华回，进人口百七十一。
乙酉，以云南境内洪城并察罕章，隶皇太子。
丙戌，行御史台自扬州迁于杭州。
庚寅，赐归附洞蛮官十八人衣，遣还。
癸巳，赐北安王螭纽金印。
罢皮货所。
理算江南诸行省造征日本船隐币，诏按察司毋得沮挠。
甲辰，安南国王世子陈日烜遣其中大夫陈谦甫贡玉杯、金瓶、珠绦、金领及白猿、绿鸠、币帛等物。
丙午，以侍卫亲军万人修大都城。
六月壬子，遣使分道寻访测验晷景、日月交食、历法。
增官吏俸，以十分为率，不及一锭者量增五分。
甲寅，诏封皇子脱欢为镇南王，赐涂金银印，驻鄂州。
庚申，改蒙古都元帅府为蒙古都万户府，炮手元帅府为炮手万户府，炮手都元帅府为回回炮手军匠万户府。
甲子，命也速带儿所部军六十人淘金双城。
从憨答孙请，移阿剌带和林屯田军与其所部相合，屯田五河。
乙丑，中卫屯田蝗。
甲戌，赐皇子爱牙赤怯薛带孛折等及兀剌海所部民户钞二万一千六百四十三锭，皇子南木合怯薛带、怯怜口一万二百四十六锭。
以马一万一百九十五、羊一万六十，赐朵鲁朵海紥剌伊儿所部贫军。
秋七月丁丑朔，敕荆湖、西川两省合兵讨义巴、散毛洞蛮。
云南省臣言： 腾越、永昌、罗必丹民心携贰，宜令也速带儿或汪总帅将兵讨之。 
制曰： 可。 
命枢密院差军修大都城。
己卯，立衍福司。
中书省臣言： 宰相之名，不宜轻授。
今占城省臣已及七人，宜汰之。 
诏军官勿带相衔。
赐皇子北安王印。
复扬州管匠提举司。
丁亥，江淮行省以占城所遣太半达连紥赴阙，及其地图来上。
塔剌赤言： 头辇哥国王出戍高丽，调旺速等所部军四百以往，今头辇哥已回，留军耽罗，去其妻子已久，宜令他军更戍。 
伯颜等议，以高丽军千人屯耽罗，其留戍四百人纵之还家，从之。
戊子，诏镇南王脱欢征占城。
遣所留安南使黎英等还其国，日烜遣其中大夫阮道学等以方物来献。
总帅汪惟正言： 一门兄弟从仕者众，乞仍于秦、巩州置便宜都总帅府，仍用元帅印，即其兄弟四人择一人为总帅，总帅之下总管府令其兼之。
汪氏二人西川典兵者，亦择其一为万户，余皆依例迁转。 
从之。
赐贫乏者阿鲁浑、玉龙帖木儿等钞，共七千四百八十锭。
八月丁未，云南行省言： 华帖、白水江、盐井三处土老蛮叛，杀诸王及行省使者。 
调兵千人讨之。
定拟军官格例，以河西、回回、畏吾儿等依各官品充万户府达鲁花赤，同蒙古人，女直、契丹同汉人。
若女直、契丹生西北不通汉语者，同蒙古人；女直生长汉地，同汉人。
己酉，御史台臣言： 无籍之军愿从军杀掠者，初假之以张渡江兵威，今各持弓矢，剽劫平民，若不分隶各翼，恐生他变。 
诏遣之还家。
辛亥，征东招讨司聂古带言： 有旨进讨骨嵬，而阿里海牙、朵剌带、玉典三军皆后期。
七月之后，海风方高，粮仗船重，深虞不测，姑宜少缓。 
从之。
占城国王乞回唆都军，愿以土产岁修职贡，使太盘亚罗日加翳、大巴南等十一人奉表诣阙，献三象。
甲子，放福建畲军，收其军器，其部长于近处州郡民官迁转。
庚午，车驾至自上都。
甲戌，搠完上言： 建都女子沙智治道立站有功，已授虎符，管领其父元收附民为万户。
今改建昌路总管，仍佩虎符。 
从之。
九月甲申，京师地震。
并市舶司入盐运司，立福建等处盐课市舶都转运司。
中书省言： 福建行省军饷绝少，必于扬州转输，事多迟误。
若并两省为一，分命省臣治泉州为便。 
诏以中书右丞、行省事忙兀台为江淮等处行中书省平章政事，其行省左丞忽剌出、蒲寿庚，参政管如德分省泉州。
癸巳，太白犯南斗。
丙申，以江南总摄杨琏真加发宋陵冢所收金银宝器修天衣寺。
甲辰，海南贡白虎、狮子、孔雀。
冬十月丁未，享于太庙。
戊申，四川行省言金齿遗民尚多未附，以要剌海将探马赤军二千讨之。
己酉，敕： 管军万户为行省宣慰使者，毋兼管军事；仍为万户者，毋兼莅民政。 
壬子，定涟海等处屯田法。
辛酉，征东招讨司以兵征骨嵬。
宋有手记军，死则以兄弟若子继，诏依汉军籍之，毋文其手。
丁卯，和礼霍孙请设科举，诏中书省议，会和礼霍孙罢，事遂寝。
以招讨使张万为征缅招讨使，佩三珠虎符。
戊辰，立常平仓，以五十万石价钞给之。
甲戌，诏谕行中书省，凡征日本船及长年篙手，并官给钞增价募之。
赐贫乏者押失、忻都察等钞一万四千三锭。
十一月甲申，封南木里、忙哥赤郡公。
戊子，命北京宣慰司修滦河道。
己丑，江西行省参知政事也的迷失禽获海盗黎德及招降余党百三十三人，即其地诛黎德以徇，以黎德弟黎浩及伪招讨吴兴等槛送京师。
迁转官员薄而不就者，其令归农当役。
庚寅，占城国王遣使大罗盘亚罗日加翳等奉表来贺圣诞节，献礼币及象二，占城旧州主宝嘉娄亦奉表入附。
庚子，以范文虎为左丞，商量枢密院事。
太阴犯心。
辛丑，和礼霍孙、麦术丁、张雄飞、温迪罕皆罢。
前右丞相安童复为右丞相，前江西榷茶运使卢世荣为右丞，前御史中丞史枢为左丞，不鲁迷失海牙、撒的迷失并参知政事，前户部尚书拜降参议中书省事。
敕中书省整治钞法，定金银价，禁私自回易，官吏奉行不虔者罪之。
壬寅，安童、卢世荣言： 阿合马专政时所用大小官员，例皆奏罢，其间岂无通才？
宜择可用者仍用之。 
诏依所言汰选，毋徇私情。
癸卯，福建行省遣使入八合鲁思招降南巫里、别里剌、理伦、大力等四国，各遣其相奉表以方物来贡。
以江淮间自襄阳至东海多荒田，命司农司立屯田法，募人开耕，免其六年租税并一切杂役。
赐蒙古贫乏者也里古、薛列海、察吉儿等钞十二万四千七百二十二锭。
十二月甲辰朔，中书省臣言： 江南官田为权豪寺观欺隐者多，宜免其积年收入，限以日期，听人首实，逾限为人所告者，征以其半给告者。 
从之。
立常平盐局。
乙巳，崔彧言卢世荣不可为相，忤旨罢。
以丁壮万人开神山河，立万户府以总之。
辛亥，以仪凤司隶卫尉院。
癸亥，卢世荣言： 京师富豪户酿酒，价高而味薄，以致课不时输，宜一切禁罢，官自酤卖，向之岁课，一月可办。 
从之。
甲子，以高丽提举司隶工部。
乙丑，祀太一。
丙寅，荆湖占城行省遣八番刘继昌谕降龙昌宁、龙延万等赴阙，奉羊马、白毡来贡，各授本处安抚使。
立宣慰司，招抚西南诸蕃等处酋长。
癸酉，命翰林承旨撒里蛮、翰林集贤大学士许国祯，集诸路医学教授增修《本草》。
是月，镇南王军至安南，杀其守兵，分六道以进，安南兴道王以兵拒于万劫，进击败之，万户倪闰战死于刘村。
以泾州隶都总帅府、赐蒙古贫乏者兀马儿等钞二千八百八十五锭、银四十锭。
二十二年春正月戊寅，以命相诏天下。
民间买卖金银、怀孟诸路竹货、江淮以南江河鱼利，皆弛其禁。
诸处站赤饮食，官为支给。
遣官诸路虑囚，罪轻者释之。
徙屯卫辉新附军六千家，廪之京师，以完仓廪。
发五卫军及新附军浚蒙村漕渠。
庚辰，立别十八里驿传。
毁宋郊天台。
桑哥言： 杨琏真加云，会稽有泰宁寺，宋毁之以建宁宗等攒宫；钱唐有龙华寺，宋毁之以为南郊。
皆胜地也，宜复为寺，以为皇上、东宫祈寿。 
时宁宗等攒宫已毁建寺，敕毁郊天台，亦建寺焉。
壬午，诏立市舶都转运司。
立上都等路群牧都转运使司、诸路常平盐铁坑冶都转运司。
甲申，遣使代祀五岳、四渎、东海、后土。
戊子，阔阔你敦言： 先有旨遣军二千屯田芍陂，试土之肥硗，去秋已收米二万余石，请增屯士二千人。 
从之。
徙江南乐工八百家于京师。
封驸马唆郎哥为宁昌郡王，赐龟纽银印。
西川赵和尚自称宋福王子广王以诳民，民有信者；真定民刘驴儿有三乳，自以为异，谋不轨；事觉，皆磔裂以徇。
移五条河屯田军五百于兀失蛮、札失蛮。
辛卯，发诸卫军六千八百人给护国寺修造。
广御史台赃罚库。
癸巳，枢密臣言： 旧制四宿卫各选一人参决枢密院事，请以脱列伯为佥院。 
从之。
诏括京师荒地，令宿卫士耕种。
乙未，中书省臣请以御史大夫玉速帖木儿为左丞相，中书撒里蛮为御史大夫。罢行御史台，以其所属按察司隶御史台，行御史台大夫拨鲁罕为中书省平章政事。
帝曰： 玉速帖木儿朕当思之，拨鲁罕宽缓，不可。 
安童对曰： 阿必赤合何如？ 帝曰： 此事朕自处之。
罢行御史台者，当如所奏。 
卢世荣请罢福建行中书省，立宣慰司，隶江西行中书省。
又言： 江南行中书省事繁，恐致壅滞，今随行省立行枢密院总兵，以分其务为便。 
帝曰： 行院之事，前日已言，由阿合马欲其子忽辛兼兵柄而止，今议行之。 
流征占城擅还将帅二十三人于远方。
丙申，帝畋于近郊。
升武备监为武备寺，尚医监为太医院，职俱三品，升六部为二品。
以合必赤合为中书平章政事，命礼部领会同馆。
初，外国使至，常令翰林院主之，至是改正。
荆湖占城行省平叛蛮百六十六洞。
诏禁私酒。
己亥，分江浙行省所治南康隶江西省。
辛丑，以杨兀鲁带为征骨嵬招讨使，佩二珠虎符。
壬寅，造大樽于殿，樽以木为质，银内而金外，镂为云龙，高一丈七寸。
是月壬午，乌马儿领兵与安南兴道王遇，击败之，兵次富良江北。
乙酉，安南世子陈日烜领战船千余艘以拒。
丙戌，与战，大破之，日烜遁去，入其城。
还屯富良江北，唆都、唐古带等引兵与镇南王会。
二月乙巳，驻跸柳林。
增济州漕舟三千艘，役夫万二千人。
初，江淮岁漕米百万石于京师，海运十万石，胶、莱六十万石，而济之所运三十万石，水浅舟大，恒不能达，更以百石之舟，舟用四人，故夫数增多。
塞浑河堤决，役夫四千人。
诏改江淮、江西元帅招讨司为上中下三万户府，蒙古、汉人、新附诸军相参，作三十七翼。
上万户：宿州、蕲县、真定、沂郯、益都、高邮、沿海七翼；中万户：枣阳、十字路、邳州、邓州、杭州、怀州、孟州、真州八翼；下万户：常州、镇江、颍州、庐州、亳州、安庆、江阴水军、益都新军、湖州、淮安、寿春、扬州、泰州、弩手、保甲、处州、上都新军、黄州、安丰、松江、镇江水军、建康二十二翼。
翼设达鲁花赤、万户、副万户各一人，以隶所在行院。
江西盗黎德等余党悉平。
以应放还五卫军穿河西务河。
旧例，五卫军十人为率，七人三人，分为二番，十月放七人者还，正月复役，正月放三人者还，四月复役，更休息之。
丙午，以荆湖行省所隶八番、罗甸隶西川行省，分岚、管为二州。
加封桑乾河神洪济公为显应洪济公。
己酉，为皇孙阿难答立衍福司，职四品，使、同知、副使各一员。
辛亥，广东宣慰使月的迷失讨潮、惠二州盗郭逢贵等四十五寨，皆平，降民万余户、军三千六百一十人，请将所获渠帅入觐，面陈事宜，从之。
丙辰，诏罢胶、莱所凿新河，以军万人隶江浙行省习水战，万人载江淮米泛海由利津达于京师。
辛酉，御史台臣言： 近中书奏罢行御史台，改按察司为提刑转运司，俾兼钱谷，而纠弹之职废矣。请令安童与老臣议。 
从之。
壬戌，太阴犯心。
中书省臣卢世荣请立规措所，经营钱谷，秩五品，所用官吏以善贾为之，勿限白身人，帝从之。
参知政事不鲁迷失海牙等因奏世荣姻党有牛姓者，前为提举，今浙西运司课程颇多，拟升转运副使，亦从之。
诏旧城居民之迁京城者，以赀高及居职者为先，仍定制以地八亩为一分；其或地过八亩及力不能作室者，皆不得冒据，听民作室。
升御带库为章佩监。
徙右千户只儿海迷失分地泉州。
赐合剌失都儿新附民五千户，合剌赤、阿速、阿塔赤、昔宝赤、贵由赤等尝从征者，亦皆赐之。
以民八十户赐皇太子宿卫臣尝从征者。
用卢世荣言，回买江南民土田。
诏天下拘收铜钱。
申禁私造酒曲。
戊辰，车驾幸上都。
帝问省臣： 行御史台何故罢之？ 
安童曰： 江南盗贼屡起，行御史台镇遏居多，臣以为不可罢。
然与江浙行中书省并在杭州，地甚远僻，徙之江州，居江浙、湖南、江西三省之中为便。 
从之。
立真定、济南、太原、甘肃、江西、江淮、湖广等处宜慰司兼都转运使司，以治课程，仍立条制。
禁诸司不得擅追管课官吏，有敢沮扰者，具姓名以闻。
增济州漕运司军万二千人。
立江西、江淮、湖广造船提举司。
令江浙行省参政冯珪，湖广行省右丞要束木、参政潘杰，龙兴行省左丞伯颜、参政杨居宽、签省陈文福，专领课程事。
以瓮吉剌带为中书左丞相。
己巳，复立按察司。
拨民二万七千户与驸马唆郎哥。
以忽都鲁为平章政事。
诏： 各道提刑按察司，能遵奉条画，莅事有成者，任满升职，赃污不称任者，罢黜除名。 
诏立供膳司，职从五品，达鲁花赤、令、丞各一员。
罢融州总管府为州。
三月丙子，遣太史监候张公礼、彭质等往占城测候日晷。
癸未，罢甘州行中书省，立宣慰司，隶宁夏行中书省。
荆湖占城行省请益兵，时陈日烜所逃天长、长安二处兵力复集，兴道王船千余艘聚万劫，阮盝在永平，而官兵远行久战，悬处其中，唆都、唐古带之兵又不以时至，故请益兵。
帝以水行为危，令遵陆以往。
庚子，诏依旧制，凡盐一引四百斤，价银十两，以折今钞为二十贯，商上都者，六十而税一。
增契本为三钱。
立上都规措所回易库，增坏钞工墨费每贯二分为三分。
夏四月癸卯，立行枢密院都镇抚司，置畏兀驿六所。
丙午，以征日本船运粮江淮及教军水战。
庚戌，监察御史陈天祥劾中书右丞卢世荣罪恶，诏世荣、天祥皆赴上都。
壬子，江陵民张二妻邓氏一产三男。
癸丑，诏追捕宋广王及陈宜中。
遣中书省、枢密院、御史台官各一员，决大都及诸路罪囚。
大都、汴梁、益都、庐州、河间、济宁、归德、保定蝗。
辛酉，以耽罗所造征日本船百艘赐高丽。
壬戌，御史中丞阿剌帖木儿、郭佑，侍御史白秃剌帖木儿，参知政事撒的迷失等以卢世荣所招罪状奏。
阿剌帖木儿等与世荣对于帝前，世荣悉款服。
改六部依旧为三品。
诏： 安童与诸老臣议世荣所行，当罢者罢之，更者更之，其所用人实无罪者，朕自裁决。 
癸亥，敕以麦术丁所行清洁，与安童治省事。
五月甲戌，以御史中丞郭佑为中书省参知政事。
丁丑，减上都商税。
戊寅，广平、汴梁、钧、郑旱。
以远方历日取给京师，不以时至，荆湖等处四行省所用者隆兴印之，合剌章、河西、西川等处所用者京兆印之。
诏甘州每地一顷输税三石。
壬午，以军千人修阿失盐场仓。
以忻都为踢里玉招讨使，佩虎符，有旨： 不可兴兵远攻，近地有不服者讨之。 
右巴等洞蛮平。
甲申，立汴梁宣慰司，依安西王故事，汴梁以南至江，以亲王镇之。
丁亥，中书省臣言： 六部官冗甚，可止以六十八员为额，余悉汰去。 
诏择其廉洁有干局者存之。
分汉地及江南所拘弓箭兵器为三等，下等毁之，中等赐近居蒙古人，上等贮于库；有行省、行院、行台者掌之，无省、院、台者达鲁花赤、畏兀、回回居职者掌之，汉人、新附人虽居职无有所预。
戊子，改升江、乌定、朵里灭该等府为路。
云南行省臣脱帖木儿言蠲逋赋、征侵隐、戍叛民、明黜陟、罢转运、给亲王、赋豪户、除重税、决盗贼、增驿马、取质子、定俸禄、教农桑、优学者、恤死事、捕逃亡十余事，命中书省议其可者行之。
庚寅，真定、广平、河间、恩州、大名、济南蚕灾。
增大都诸门尉、副各一人。
敕朵儿只招集甘、沙、速等州流徙饥民。
行御史台复徙于杭州。
丁酉，徙行枢密院于建康。
戊戌，汴梁、怀孟、濮州、东昌、广平、平阳、彰德、卫辉旱。
罢江南造船提举司。
陈日烜走海港，镇南王命李恒追袭，败之。
适暑雨疫作，兵欲北还思明州，命唆都等还乌里。
安南以兵追蹑，唆都战死；恒为后距，以卫镇南王，药矢中左膝，至思明，毒发而卒。
六月庚戌，命女直、水达达造船二百艘及造征日本迎风船。
辛亥，扬州进芝草。
丙辰，遣马速忽、阿里赍钞千锭往马八图求奇宝，赐马速忽虎符，阿里金符。
高丽遣使来贡方物。
庚午，诏减商税，罢牙行，省市舶司入转运司。
左丞吕师夔乞假五月，省母江州，帝许之，因谕安童曰： 此事汝蒙古人不知，朕左右复无汉人，可否皆自朕决。
汝当尽心善治百姓，无使重困致乱，以为朕羞。 
参知政事张德润献其家人四百户于皇太子。
马湖部田鼠食稼殆尽，其总管祠而祝之，鼠悉赴水死。
秋七月壬申，造温石浴室及更衣殿。
癸酉，诏禁捕猎。
甲戌，敕秘书监修《地理志》。
乙亥，安南降者昭国王、武道、文义、彰宪、彰怀四侯赴阙。
戊寅，京师蝗。
分甘州屯田新附军三百人，田于亦集乃之地。
己卯，以米千石廪瓮吉剌贫民。
壬午，陕西四川行中书省左丞汪惟正入见。
甲申，改阔里吉思等所平大小十溪洞悉为府、州、县。
修汴梁城。
丁亥，广东宣慰使月的迷失入觐，以所降渠帅郭逢贵等至京师，言山寨降者百五十余所。
帝问： 战而后降邪，招之即降邪？ 
月的迷失对曰： 其首拒敌者臣已磔之矣，是皆招降者也。 
因言： 塔术兵后未尝抚治其民，州县官复无至者，故盗贼各据土地，互相攻杀，人民渐耗，今宜择良吏往治之。 
从之。
庚寅，枢密院言： 镇南王脱欢所总征交趾兵久战力疲，请于奥鲁赤等三万户分蒙古军千人，江淮、江西、荆湖三行院分汉军、新附军四千人，选良将将之，取镇南王脱欢、阿里海牙节制，以征交趾。 
从之。
复以唐兀带为荆湖行省左丞。
唐兀带请放征交趾军还家休憩，诏从脱欢、阿里海牙处之。
给诸王阿只吉分地贫民农具牛种，令自耕播。
乙未，云南行省言： 今年未暇征缅，请收获秋禾，先伐罗北甸等部。 
从之。
庚子，改开、达、梁山三州隶夔州路。
给钞万二千四百锭为本，取息以赡甘、肃二州屯田贫军。
八月辛酉，命有司祭斗三日。
戊申，分四川镇守军万人屯田成都。
丙辰，车驾至自上都。
己未，诏复立泉府司，秩从二品，以答失蛮领之。
初，和礼霍孙以泉府司商贩者，所至官给饮食，遣兵防卫，民实厌苦不便，奏罢之。
至是，答失蛮复奏立之。
丙寅，遣蒙古军三千人屯田清、沧、靖海。
戊辰，罢禁海商。
省合剌章、金齿二宣抚司为一，治永昌。
立临安广西道宣抚司。
中书省臣奏： 近奉旨括江淮水手，江淮人皆能游水，恐因此动摇者众。 
从之。
罢榷酤。
初，民间酒听自造，米一石官取钞一贯。
卢世荣以官钞五万锭立榷酤法，米一石取钞十贯，增旧十倍。
至是罢榷酤，听民自造，增课钞一贯为五贯。
敕拘铜钱，余铜器听民仍用。
令福建黄华畲军有恒产者为民，无恒产与妻子者编为守城军。
汪惟正言巩昌军民站户并诸人奴婢，因饥岁流入陕西、四川者，彼即括为军站。
帝曰： 信如所言，当鸠集与之，如非己有而强欲得之者，岂彼于法不惧邪？ 
九月乙亥，听民自实两淮荒地，免税三年。
中书省以江北诸城课程钱粮听杭、鄂二行省节制，道途迂远，请改隶中书，从之。
永昌、腾冲二城在缅国、金齿间，摧圮不可御敌，敕修之。
敕： 自今贡物惟地所产，非所产者毋辄上。 
丙子，真蜡、占城贡乐工十人及药材、鳄鱼皮诸物。
辛巳，收集工匠之隐匿者。
丙戌，速木都剌、马答二国遣使来朝。
庚寅，敕征交趾诸军，除留蒙古军百、汉军四百为镇南王脱欢宿卫，余悉遣还，别以江淮行枢密院所总蒙古兵戍江西。
癸巳，云南贡方物。
乌蒙叛，命四川行院也速带儿将兵讨之，马湖总管汝作以蛮军三百为助。
降西崖门酋长阿者等百余户。
冬十月己亥，以钞五千锭和籴于应昌府。
复分河间、山东盐课转运司为二。
遣合撒儿海牙使安南。
遣雪雪的斤领畏兀儿户一千戍合剌章。
庚子，享于太庙。
甲辰，修南岳庙。
乙巳，枢密院臣言： 脱脱木儿遣使言，阿沙、阿女、阿则三部欲叛，宜遣人往召，如不至，乘隙伐之。 
不允，因敕谕之： 事不议于云南王也先帖木儿者，毋辄行。 
诏征东招讨使塔塔儿带、扬兀鲁带以万人征骨嵬，因授扬兀鲁带三珠虎符，为征东宣慰使都元帅。
壬子，长葛、郾城各进芝草。
癸丑，立征东行省，以阿塔海为左丞相，刘国杰、陈岩并左丞，洪茶丘右丞，征日本。
赐脱里察安、答即古阿散等印，令考核中书省，其制如三品。
丙辰，以参议帖木儿为参知政事，位郭佑上，且命之曰： 自今之事，皆责于汝。 
马法国入贡。
戊午，以江淮行省平章忙兀带为江浙省左丞相。
初，西川止立四路，阿合马滥用官，增而为九，台臣言其地民少，留广元、成都、顺庆、重庆、夔府五路，余悉罢去。
后以山谷险要，蛮夷杂处，复置嘉定路、叙州宣抚司以控制之。
升大理寺为都护府，职从二品。
都护府言合剌禾州民饥，户给牛二头、种二石，更给钞一十一万六千四百锭，籴米六万四百石，为四月粮赈之。
癸亥，以答即古阿散理算积年钱谷，别置司署，与省部敌，干扰政务，并入省中。
丁卯，敕枢密院计胶、莱诸处漕船，高丽、江南诸处所造海舶，括佣江淮民船，备征日本。
仍敕习泛海者，募水工至千人者为千户，百人为百户。
塔海弟六十言： 今百姓及诸投下民，俱令造船于女直，而女直又复发为军，工役繁甚。
乃颜、胜纳合儿两投下鹰坊、采金等户独不调。 
有旨遣使发其民。
乌蒙蛮夷宣抚使阿蒙叛，诏止征罗必丹兵，同云南行省出兵讨之。
郭佑言： 自平江南，十年之间，凡钱粮事八经理算。
今答即古阿散等又复钩考，宜即罢去。 
帝嘉纳之。
十一月己巳朔，广东宣慰使月的迷失以英德、循、梅三路民少，请改为州，又请以管军总管于跃为惠州总管，蔚州知州木八剌为潮州达鲁花赤。
帝疑其专，不允。
御史台臣言： 御史台、按察司以纠察百官为职，近钩校钱谷者恐发其奸，私聚群不逞之徒，欲沮其事，愿陛下依旧制谕之。 
制曰： 可。 
庚午，赐皇子爱牙赤银印。
壬申，以讨日本，遣阿八剌督江淮行省军需，遣察忽督辽东行省军需。
甲戌，置合剌章、四川、建都等驿。
戊寅，遣使告高丽发兵万人、船六百五十艘，助征日本，仍令于近地多造船。
己丑，籍重庆府不花家人百二十三户为民。
御史台臣奏： 昔宋以无室家壮士为盐军，数凡五千，今存者一千一百二十二人，性习凶暴，民患苦之，宜给以衣粮，使屯田自赡。 
诏议行之。
癸巳，敕漕江淮米百万石，泛海贮于高丽之合浦，仍令东京及高丽各贮米十万石，备征日本。
诸军期于明年三月以次而发，八月会于合浦。
乙未，以秃鲁欢为参知政事，卢世荣伏诛。
丙申，赦囚徒，黥其面，及招宋时贩私盐军习海道者为水工，以征日本。
十二月，敕减天下罪囚。
以占城遁还忽都虎、刘九、田二复旧职，从征日本。
增阿塔海征日本战士万人、回回炮手五十人。
己亥，从枢密院请，严立军籍条例，选壮士及有力家充军。
敕枢密院： 向以征日本故，遣五卫军还家治装，今悉选壮士，以正月一日到京师。 
江淮行省以战船千艘习水战江中。
辛丑，诛答即古阿散党人蔡仲英、李蹊。
丁未，皇太子薨。
戊午，以中卫军四千人伐木五万八千六百，给万安寺修造。
己未，丹太庙楹。
乙酉，立集贤院，以札里蛮领之。
戊子，罢合剌章打金规运所及都元帅。
敕合剌章酋长之子入质京师，千户、百户子留质云南王也先帖木儿所。
中书省臣奏： 纳速丁言，减合剌章冗官，可岁省俸金九百四十六两；又屯田课程专人主之，可岁得金五千两。 
皆从之。
遣只必哥等考核云南行省。
庚寅，诏毋迁转工匠官。
辛卯，敕有司祭北斗。
是岁，命江浙转运司通管课程。
集诸路僧四万于西京普恩寺，作资戒会七日夜。
并省重庆等处州县。
占城行省参政亦黑迷失等以军还，驻海外四州，遣使以闻，敕放其军还。
赐皇子脱欢，诸王阿鲁灰、只吉不花，公主囊家真等，钞计七千七百三十二锭、马六百二十九匹、衣段百匹、弓千、矢二万发。
赐诸王阿只吉、合儿鲁、忙兀带、宋忽儿、阿沙、合丹、别合剌等及官户散居河西者，羊马价钞三万七千七百五十七锭、布四千匹、绢二千匹。
以伯八剌等贫乏，给钞七万六千五百二锭。
赏诸王阿只吉、小厮、汪总帅、别速带、也先等所部及征缅、占城等军，钞五万三千五百四十一锭、马八千一百九十七匹、羊一万六千六百三十四、牛十一、米二万二千一百石、绢帛八万一千匹、绵五百三十斤、木绵二万七千二百七十九匹、甲千被、弓千张、衣百七十九袭。
命帝师也怜八合失甲自罗二思八等递藏佛事于万安、兴教、庆寿等寺，凡一十九会。
断死罪二百七十一人。
