十年春，王正月庚申，曹伯终生卒。
夏五月，葬曹桓公。
秋，公会卫侯于桃丘，弗遇。
冬十有二月丙午，齐侯、卫侯、郑伯来战于郎。
十年春，曹桓公卒。
虢仲谮其大夫詹父于王。
詹父有辞，以王师伐虢。
夏，虢公出奔虞。
秋，秦人纳芮伯万于芮。
初，虞叔有玉，虞公求旃，弗献。
既而悔之，曰： 周谚有之： 匹夫无罪，怀璧其罪。 
吾焉用此，其以贾害也。 
乃献之。
又求其宝剑。
叔曰： 是无厌也。
无厌，将及我。 
遂伐虞公，故虞公出奔共池。
冬，齐、卫、郑来战于郎，我有辞也。
初，北戎病齐，诸侯救之，郑公子忽有功焉。
齐人饩诸侯，使鲁次之。
鲁以周班后郑。
郑人怒，请师于齐。
齐人以卫师助之，故不称侵伐。
先书齐、卫，王爵也。
