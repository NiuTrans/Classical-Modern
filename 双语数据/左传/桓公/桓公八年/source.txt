八年春正月己卯，烝。
天王使家父来聘。
夏五月丁丑，烝。
秋，伐邾。
冬十月，雨雪。
祭公来，遂逆王後于纪。
八年春，灭翼。
随少师有宠。
楚鬥伯比曰： 可矣。仇有衅，不可失也。 
夏，楚子合诸侯于沈鹿。
黄、随不会。
使薳章让黄。楚子伐随，军于汉、淮之间。
季梁请下之，弗许而后战，所以怒我而怠寇也。
少师谓随侯曰： 必速战。不然，将失楚师。 
随侯御之，望楚师。
季梁曰： 楚人上左，君必左，无与王遇。
且攻其右，右无良焉，必败。
偏败，众乃携矣。 
少师曰： 不当王，非敌也。 
弗从。
战于速杞，随师败绩。
随侯逸，鬥丹获其戎车，与其戎右少师。
秋，随及楚平。
楚子将不许，鬥伯比曰： 天去其疾矣，随未可克也。 
乃盟而还。
冬，王命虢仲立晋哀侯之弟缗于晋。
祭公来，遂逆王后于纪，礼也。
