十有四年春正月，公会郑伯于曹。
无冰。
夏五。郑伯使其弟语来盟。
秋八月壬申，御廪灾。
乙亥，尝。
冬十有二月丁巳，齐侯禄父卒。
宋人以齐人、蔡人、卫人、陈人伐郑。
十四年春，会于曹。
曹人致饩，礼也。
夏，郑子人来寻盟，且修曹之会。
秋八月壬申，御廪灾。
乙亥，尝。
书不害也。冬，宋人以诸侯伐郑，报宋之战也。
焚渠门，入及大逵。伐东郊，取牛首。以大宫之椽归，为卢门之椽。
