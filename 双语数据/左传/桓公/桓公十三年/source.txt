十有三年春二月，公会纪侯、郑伯。
己巳，及齐侯、宋公、卫侯、燕人战。
齐师、宋师、卫师、燕师败绩。
三月，葬卫宣公。
夏，大水。
秋七月。
冬十月。
十三年春，楚屈瑕伐罗，鬥伯比送之。
还，谓其御曰： 莫敖必败，举趾高，心不固矣。 
遂见楚子曰： 必济师。 
楚子辞焉。入告夫人邓曼。
邓曼曰： 大夫其非众之谓，其谓君抚小民以信，训诸司以德，而威莫敖以刑也。
莫敖狃于蒲骚之役，将自用也，必小罗。
君若不镇抚，其不设备乎。
夫固谓君训众而好镇抚之，召诸司而劝之以令德，见莫敖而告诸天之不假易也。
不然，夫岂不知楚师之尽行也。 
楚子使赖人追之，不及。
莫敖使徇于师曰： 谏者有刑。 
及鄢，乱次以济。
遂无次，且不设备。
及罗，罗与卢戎两军之。大败之。
莫敖缢于荒穀，群帅囚于冶父以听刑。
楚子曰： 孤之罪也。 
皆免之。
宋多责赂于郑，郑不堪命，故以纪、鲁及齐与宋、卫、燕战。
不书所战，后也。
郑人来请修好。
