九年春，王二月，葬杞僖公。
宋皇瑗帅师取郑师于雍丘。
夏，楚人伐陈。
秋，宋公伐郑。
冬，十月。
九年春，齐侯使公孟绰辞师于吴。
吴子曰： 昔岁寡人闻命，今又革之，不知所从，将进受命于君。 
郑武子賸之嬖许瑕求邑，无以与之。
请外取，许之。故围宋雍丘。
宋皇瑗围郑师，每日迁舍，垒合，郑师哭。
子姚救之，大败。
二月甲戌，宋取郑师于雍丘，使有能者无死，以郏张与郑罗归。
夏，楚人伐陈，陈即吴故也。
宋公伐郑。
秋，吴城邗沟，通江、淮。
晋赵鞅卜救郑，遇水適火，占诸史赵、史墨、史龟。
史龟曰： 是谓沈阳，可以兴兵。利以伐姜，不利子商。
伐齐则可，敌宋不吉。 
史墨曰： 盈，水名也。
子，水位也。
名位敌，不可干也。炎帝为火师，姜姓其后也。
水胜火，伐姜则可。 
史赵曰： 是谓如川之满，不可游也。郑方有罪，不可救也。救郑则不吉，不知其他。 
阳虎以《周易》筮之，遇《泰》之《需》，曰： 宋方吉，不可与也。
微子启，帝乙之元子也。
宋、郑，甥舅也。
祉，禄也。
若帝乙之元子归妹，而有吉禄，我安得吉焉？ 
乃止。
冬，吴子使来儆师伐齐。
