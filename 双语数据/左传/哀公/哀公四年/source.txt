四年春，王二月庚戌，盗杀蔡侯申。
蔡公孙辰出奔吴。
葬秦惠公。
宋人执小邾子。
夏，蔡杀其大夫公孙姓、公孙霍。
晋人执戎蛮子赤，归于楚。
秋八月甲寅，滕子结卒。
冬十有二月，葬蔡昭公。
葬滕顷公。
四年春，蔡昭侯将如吴，诸大夫恐其又迁也，承。公孙翩逐而射之，入于家人而卒。
以两矢门之，众莫敢进。
文之锴后至，曰： 如墙而进，多而杀二人。 
锴执弓而先，翩射之，中肘。
锴遂杀之。故逐公孙辰，而杀公孙姓、公孙盱。
夏，楚人既克夷虎，乃谋北方。
左司马眅、申公寿馀、叶公诸梁致蔡于负函，致方城之外于缯关，曰： 吴将泝江入郢，将奔命焉。 
为一昔之期，袭梁及霍。
单浮馀围蛮氏，蛮氏溃。
蛮子赤奔晋阴地。
司马起豐、析与狄戎，以临上雒。
左师军于菟和，右师军于仓野，使谓阴地之命大夫士蔑曰： 晋、楚有盟，好恶同之。
若将不废，寡君之愿也。
不然，将通于少习以听命。 
士蔑请诸赵孟。赵孟曰： 晋国未宁，安能恶于楚，必速与之。 
士蔑乃致九州之戎，将裂田以与蛮子而城之，且将为之卜。
蛮子听卜，遂执之，与其五大夫，以畀楚师于三户。
司马致邑，立宗焉，以诱其遗民，而尽俘以归。
秋七月，齐陈乞、弦施，卫跪救范氏。
庚午，围五鹿。
九月，赵鞅围邯郸。
冬十一月，邯郸降。
荀寅奔鲜虞，赵稷奔临。
十二月，弦施逆之，遂堕临。
国夏伐晋，取邢、任、栾、鄗、逆畤、阴人、盂、壶口。会鲜虞，纳荀寅于柏人。
