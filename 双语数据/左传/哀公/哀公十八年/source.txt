十八年春，宋杀皇瑗。
公闻其情，复皇氏之族，使皇缓为右师。
巴人伐楚，围鄾。
初，右司马子国之卜也，观瞻曰： 如志。 
故命之。
及巴师至，将卜帅。
王曰： 宁如志，何卜焉？ 
使帅师而行，请承。
王曰： 寝尹、工尹，勤先君者也。 
三月，楚公孙宁、吴由于、薳固败巴师于鄾，故封子国于析。
君子曰： 惠王知志。
《夏书》曰： 官占，唯能蔽志，昆命于元龟。 
其是之谓乎？
志曰： 圣人不烦卜筮。 惠王其有焉！ 
夏，卫石圃逐其君起，起奔齐。
卫侯辄自齐复归，逐石圃而复石魋与大叔遗。
