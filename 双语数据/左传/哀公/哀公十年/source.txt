十年春，王二月。
邾子益来奔。
公会吴伐齐。
三月戊戌，齐侯阳生卒。
夏，宋人伐郑。
晋赵鞅帅师侵齐。
五月公至自伐齐。
葬齐悼公。
卫公孟彄自齐归于卫。
薛伯夷卒。
秋，葬薛惠公。
冬，楚公子结帅师伐陈。
吴救陈。
十年春，邾隐公来奔，齐甥也，故遂奔齐。
公会吴子、邾子、郯子伐齐南鄙，师于鄎。
齐人弑悼公，赴于师。
吴子三日哭于军门之外。
徐承帅舟师，将自海入齐，齐人败之，吴师乃还。
夏，赵鞅帅师伐齐，大夫请卜之。赵孟曰： 吾卜于此起兵，事不再令，卜不袭吉，行也。 
于是乎取犁及辕，毁高唐之郭，侵及赖而还。
秋，吴子使来复儆师。
冬，楚子期伐陈。吴延州来季子救陈，谓子期曰： 二君不务德，而力争诸侯，民何罪焉？
我请退，以为子名，务德而安民。 
乃还。
