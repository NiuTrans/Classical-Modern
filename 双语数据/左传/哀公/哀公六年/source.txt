六年春，城邾瑕。
晋赵鞅帅师伐鲜虞。
吴伐陈。
夏，齐国夏及高张来奔。
叔还会吴于柤。
秋七月庚寅，楚子轸卒。
齐阳生入于齐。
齐陈乞弑其君荼。
冬，仲孙何忌帅师伐邾。
宋向巢帅师伐曹。
六年春，晋伐鲜虞，治范氏之乱也。
吴伐陈，复修旧怨也。
楚子曰： 吾先君与陈有盟，不可以不救。 
乃救陈师于城父。
齐陈乞伪事高、国者，每朝必骖乘焉。
所从必言诸大夫，曰： 彼皆偃蹇，将弃子之命。
皆曰： 高、国得君，必偪我，盍去诸？ 
固将谋子，子早图之。
图之，莫如尽灭之。需，事之下也。 
及朝，则曰： 彼虎狼也，见我在子之侧，杀我无日矣。
请就之位。 又谓诸大夫曰： 二子者祸矣！
恃得君而欲谋二三子，曰，国之多难，贵宠之由，尽去之而后君定。
既成谋矣，盍及其未作也，先诸？作而后悔，亦无及也。 
大夫从之。
夏六月戊辰，陈乞、鲍牧及诸大夫，以甲入于公宫。
昭子闻之，与惠子乘如公，战于庄，败。
国人追之。国夏奔莒，遂及高张、晏圉、弦施来奔。
秋七月，楚子在城父，将救陈，卜战不吉，卜退不吉。
王曰： 然则死也！
再败楚师，不如死。
弃盟逃仇，亦不如死。
死一也，其死仇乎！ 
命公子申为王，不可；则命公子结，亦不可；则命公子启，五辞而后许。
将战，王有疾。
庚寅，昭王攻大冥，卒于城父。
子闾退曰： 君王舍其子而让群臣，敢忘君乎？
从君之命，顺也。立君之子，亦顺也。
二顺不可失也。 
与子西、子期谋，潜师闭涂，逆越女之子章，立之而后还。
是岁也，有云如众赤鸟，夹日以飞，三日。
楚子使问诸周大史。
周大史曰： 其当王身乎。
若禜之，可移于令尹、司马。 
王曰： 除腹心之疾，而置诸股肱，何益？
不穀不有大过，天其夭诸。
有罪受罚，又焉移之？ 
遂弗禜。
初，昭王有疾。卜曰： 河为祟。 
王弗祭。
大夫请祭诸郊。
王曰： 三代命祀，祭不越望。
江、汉、雎、漳，楚之望也。
祸福之至，不是过也。
不穀虽不德，河非所获罪也。 
遂弗祭。
孔子曰： 楚昭王知大道矣！
其不失国也，宜哉！
《夏书》曰： 惟彼陶唐，帅彼天常。
有此冀方，今失其行。乱其纪纲，乃灭而亡。 
又曰： 允出兹在兹，由己率常可矣。  
八月，齐邴意兹来奔。
陈僖子使召公子阳生。
阳生驾而见南郭且于，曰： 尝献马于季孙，不入于上乘，故又献此，请与子乘之。 
出莱门而告之故。
阚止知之，先待诸外。
公子曰： 事未可知，反与壬也处。 
戒之，遂行。
逮夜至于齐，国人知之。
僖子使子士之母养之，与馈者皆入。
冬十月丁卯，立之。
将盟，鲍子醉而往。
其臣差车鲍点曰： 此谁之命也？ 
陈子曰： 受命于鲍子。 
遂诬鲍子曰： 子之命也。 
鲍子曰： 女忘君之为孺子牛而折其齿乎？
而背之也！ 
悼公稽首曰： 吾子奉义而行者也，若我可，不必亡一大夫。
若我不可，不必亡一公子。
义则进，否则退，敢不唯子是从。
废兴无以乱，则所愿也。 
鲍子曰： 谁非君之子？ 
乃受盟。
使胡姬以安孺子如赖。去鬻姒，杀王甲，拘江说，囚王豹于句窦之丘。
公使朱毛告于陈子曰： 微子则不及此。
然君异于器，不可以二。
器二不匮，君二多难。敢布诸大夫。 
僖子不对而泣曰： 君举不信群臣乎？
以齐国之困，困又有忧。少君不可以访，是以求长君，庶亦能容群臣乎！
不然，夫孺子何罪？ 
毛复命，公悔之。
毛曰： 君大访于陈子，而图其小可也。 
使毛迁孺子于骀，不至，杀诸野幕之下，葬诸殳冒淳。
