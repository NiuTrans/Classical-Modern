二十四年夏四月，晋侯将伐齐，使来乞师曰： 昔臧文仲以楚师伐齐，取穀。宣叔以晋师伐齐，取汶阳。
寡君欲徼福于周公，愿乞灵于臧氏。 
臧石帅师会之，取廪丘。
军吏令缮，将进。
莱章曰： 君卑政暴，往岁克敌，今又胜都。天奉多矣，又焉能进，是躗言也。
役将班矣！ 
晋师乃还，饩臧石牛。
大史谢之曰： 以寡君之在行，牢礼不度，敢展谢之。 
邾子又无道，越人执之以归，而立公子何。
何亦无道。
公子荆之母嬖，将以为夫人，使宗人衅夏献其礼。
对曰： 无之。 
公怒曰： 女为宗司，立夫人，国之大礼也，何故无之？ 
对曰： 周公及武公娶于薛，孝、惠娶于商，自桓以下娶于齐，此礼也则有。
若以妾为夫人，则固无其礼也。 
公卒立之，而以荆为大子。国人始恶之。
闰月，公如越，得大子適郢，将妻公，而多与之地。
公孙有山使告于季孙。
季孙惧，使因大宰嚭而纳赂焉，乃止。
