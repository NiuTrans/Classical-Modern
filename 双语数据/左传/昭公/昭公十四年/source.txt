十有四年春，意如至自晋。
三月，曹伯滕卒。
夏四月。
秋，葬曹武公。
八月，莒子去疾卒。
冬，莒杀其公子意恢。
十四年春，意如至自晋，尊晋罪己也。
尊晋罪己，礼也。
南蒯之将叛也，盟费人。
司徒老祁、虑癸伪废疾，使请于南蒯曰： 臣愿受盟而疾兴，若以君灵不死，请待间而盟。 
许之。
二子因民之欲叛也，请朝众而盟。
遂劫南蒯曰： 群臣不忘其君，畏子以及今，三年听命矣。
子若弗图，费人不忍其君，将不能畏子矣。
子何所不逞欲？
请送子。 
请期五日。
遂奔齐。
侍饮酒于景公。
公曰： 叛夫！ 对曰： 臣欲张公室也。 
子韩晳曰： 家臣而欲张公室，罪莫大焉。 
司徒老祁、虑癸来归费。齐侯使鲍文子致之。
夏，楚子使然丹简上国之兵于宗丘，且抚其民。
分贫振穷，长孤幼，养老疾，收介特，救灾患，宥孤寡，赦罪戾，诘奸慝，举淹滞。
礼新叙旧，禄勋合亲，任良物官。
使屈罢简东国之兵于召陵，亦如之。
好于边疆，息民五年，而后用师，礼也。
秋八月，莒著丘公卒，郊公不慼。
国人弗顺，欲立著丘公之弟庚舆。
蒲馀侯恶公子意恢而善于庚舆，郊公恶公子铎而善于意恢。
公子铎因蒲馀侯而与之谋曰： 尔杀意恢，我出君而纳庚舆。 
许之。
楚令尹子旗有德于王，不知度。与养氏比，而求无厌。
王患之。
九月甲午，楚子杀鬥成然，而灭养氏之族。
使鬥辛居郧，以无忘旧勋。
冬十二月，蒲馀侯兹夫杀莒公子意恢，郊公奔齐。
公子铎逆庚舆于齐。齐隰党、公子鉏送之，有赂田。
晋邢侯与雍子争鄐田，久而无成。
士景伯如楚，叔鱼摄理。
韩宣子命断旧狱，罪在雍子。
雍子纳其女于叔鱼，叔鱼蔽罪邢侯。
邢侯怒，杀叔鱼与雍子于朝。
宣子问其罪于叔向。
叔向曰： 三人同罪，施生戮死可也。
雍子自知其罪而赂以买直，鲋也鬻狱，邢侯专杀，其罪一也。
己恶而掠美为昏，贪以败官为墨，杀人不忌为贼。
《夏书》曰： 昏、墨、贼，杀。 皋陶之刑也。请从之。 
乃施邢侯而尸雍子与叔鱼于市。
仲尼曰： 叔向，古之遗直也。
治国制刑，不隐于亲，三数叔鱼之恶，不为末減。
曰义也夫，可谓直矣。
平丘之会，数其贿也，以宽卫国，晋不为暴。
归鲁季孙，称其诈也，以宽鲁国，晋不为虐。
邢侯之狱，言其贪也，以正刑书，晋不为颇。
三言而除三恶，加三利，杀亲益荣，犹义也夫？ 
