二十有一年春，王三月，葬蔡平公。
夏，晋侯使士鞅来聘。
宋华亥、向宁、华定自陈入于宋南里以叛。
秋七月壬午朔，日有食之。
八月乙亥，叔辄卒。
冬，蔡侯朱出奔楚。
公如晋，至河乃复。
二十一年春，天王将铸无射。
泠州鸠曰： 王其以心疾死乎？
夫乐，天子之职也。
夫音，乐之舆也。而钟，音之器也。
天子省风以作乐，器以钟之，舆以行之，小者不窕，大者不槬，则和于物。
物和则嘉成。
故和声入于耳而藏于心，心亿则乐。
窕则不咸，槬则不容，心是以感。感实生疾。
今钟槬矣，王心弗堪，其能久乎？ 
三月，葬蔡平公。
蔡大子朱失位，位在卑。
大夫送葬者归，见昭子。
昭子问蔡故，以告。昭子叹曰： 蔡其亡乎！
若不亡，是君也必不终。
《诗》曰： 不解于位，民之攸塈。 
今蔡侯始即位，而適卑，身将从之。 
夏，晋士鞅来聘，叔孙为政。
季孙欲恶诸晋，使有司以齐鲍国归费之礼为士鞅。
士鞅怒曰： 鲍国之位下，其国小，而使鞅从其牢礼，是卑敝邑也。将复诸寡君。 
鲁人恐，加四牢焉，为十一牢。
宋华费遂生华貙、华多僚、华登。
貙为少司马，多僚为御士，与貙相恶，乃谮诸公曰： 貙将纳亡人。 
亟言之。公曰： 司马以吾故，亡其良子。
死亡有命，吾不可以再亡之。 
对曰： 君若爱司马，则如亡。
死如可逃，何远之有？ 
公惧，使侍人召司马之侍人宜僚，饮之酒而使告司马。
司马叹曰： 必多僚也。
吾有谗子而弗能杀，吾又不死，抑君有命，可若何？ 
乃与公谋逐华，将使田孟诸而遣之。
公饮之酒，厚酬之，赐及从者。
司马亦如之。张匄尤之，曰： 必有故。 
使子皮承宜僚以剑而讯之。宜僚尽以告。张匄欲杀多僚。子皮曰： 司马老矣，登之谓甚，吾又重之，不如亡也。 
五月丙申，子皮将见司马而行，则遇多僚御司马而朝。张匄不胜其怒，遂与子皮、臼任、郑翩杀多僚，劫司马以叛，而召亡人。
壬寅，华、向入。
乐大心、豐愆、华御诸横。
华氏居卢门，以南里叛。
六月庚午，宋城旧鄘及桑林之门而守之。
秋七月壬午朔，日有食之。
公问于梓慎曰： 是何物也，祸福何为？ 
对曰： 二至、二分，日有食之，不为灾。
日月之行也，分，同道也；至，相过也。
其他月则为灾。阳不克也，故常为水。 
于是叔辄哭日食。昭子曰： 子叔将死，非所哭也。 
八月，叔辄卒。
冬十月，华登以吴师救华氏。齐乌枝鸣戍宋。厨人濮曰： 《军志》有之，先人有夺人之心，后人有待其衰。
盍及其劳且未定也，伐诸。
若入而固，则华氏众矣，悔无及也。 
从之。
丙寅，齐师、宋师败吴师于鸿口，获其二帅公子苦雂、偃州员。
华登帅其馀以败宋师。
公欲出，厨人濮曰： 吾小人，可藉死而不能送亡君，请待之。 
乃徇曰： 扬徽者，公徒也。 
众从之。公自扬门见之，下而巡之曰： 国亡君死，二三子之耻也，岂专孤之罪也？ 
齐乌枝鸣曰： 用少，莫如齐致死。齐致死，莫如去备。
彼多兵矣，请皆用剑。 
从之。
华氏北，复即之。厨人濮以裳裹首而荷以走，曰： 得华登矣！ 
遂败华氏于新里。翟偻新居于新里，既战，说甲于公而归。
华妵居于公里，亦如之。
十一月癸未，公子城以晋师至。曹翰胡会晋荀吴、齐苑何忌、卫公子朝救宋。丙戌，与华氏战于赭丘。郑翩愿为鹳，其御愿为鹅。子禄御公子城，庄堇为右。干犫御吕封人华豹，张匄为右。
相遇，城还。华豹曰： 城也！ 
城怒而反之。将注，豹则关矣。
曰： 平公之灵尚辅相余。 
豹射出其间。将注，则又关矣。曰： 不狎，鄙。 
抽矢。城射之，殪。张匄抽殳而下，射之，折股。扶伏而击之，折轸。又射之，死。干犫请一矢。城曰： 余言女于君。 
对曰： 不死伍乘，军之大刑也。干刑而从子，君焉用之？
子速诸。 
乃射之，殪。大败华氏，围诸南里。华亥搏膺而呼，见华曰： 吾为栾氏矣。 
曰： 子无我迋，不幸而后亡。 
使华登如楚乞师。华以车十五乘，徒七十人，犯师而出。食于睢上，哭而送之，乃复入。
楚薳越帅师将逆华氏。大宰犯谏曰： 诸侯唯宋事其君，今又争国，释君而臣是助，无乃不可乎？ 
王曰： 而告我也后，既许之矣。 蔡侯朱出奔楚。
费无极取货于东国，而谓蔡人曰： 朱不用命于楚，君王将立东国。若不先从王欲，楚必围蔡。 
蔡人惧，出朱而立东国。朱愬于楚，楚子将讨蔡。
无极曰： 平侯与楚有盟，故封。其子有二心，故废之。
灵王杀隐大子，其子与君同恶，德君必甚。
又使立之，不亦可乎？
且废寘在君，蔡无他矣。 
公如晋，及河。
鼓叛晋。晋将伐鲜虞，故辞公。
