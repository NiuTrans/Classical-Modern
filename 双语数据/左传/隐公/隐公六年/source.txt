六年春，郑人来渝平。
夏五月辛酉，公会齐侯，盟于艾。
秋七月。
冬，宋人取长葛。
六年春，郑人来渝平，更成也。
翼九宗五正顷父之子嘉父逆晋侯于随，纳诸鄂。晋人谓之鄂侯。
夏，盟于艾，始平于齐也。
五月庚申，郑伯侵陈，大获。
往岁，郑伯请成于陈，陈侯不许。
五父谏曰： 亲仁善邻，国之宝也。君其许郑。 
陈侯曰： 宋、卫实难，郑何能为？ 
遂不许，君子曰： 善不可失，恶不可长，其陈桓公之谓乎？
长恶不悛，从自及也。
虽欲救之，其将能乎？
《商书》曰： 恶之易也，如火之燎于原，不可乡迩，其犹可扑灭？ 
周任有言曰： 为国家者，见恶如农夫之务去草焉，芟夷蕰崇之，绝其本根，勿使能殖，则善者信矣。  
冬，京师来告饥。公为之请籴于宋、卫、齐、郑，礼也。
郑伯如周，始朝桓王也。
王不礼焉。
周桓公言于王曰： 我周之东迁，晋、郑焉依。
善郑以劝来者，犹惧不蔇，况不礼焉。
郑不来矣！ 
