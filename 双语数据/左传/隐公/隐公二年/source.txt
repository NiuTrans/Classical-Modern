二年春，公会戎于潜。
夏五月，莒人入向。
无骇帅师入极。
秋八月庚辰，公及戎盟于唐。
九月，纪裂繻来逆女。
冬十月，伯姬归于纪。
纪子帛、莒子盟于密。
十有二月乙卯，夫人子氏薨。
郑人伐卫。
二年春，公会戎于潜，修惠公之好也。戎请盟，公辞。
莒子娶于向，向姜不安莒而归。
夏，莒人入向，以姜氏还。
司空无骇入极，费庈父胜之。
戎请盟。
秋，盟于唐，复修戎好也。
九月，纪裂繻来逆女，卿为君逆也。
冬，纪子帛、莒子盟于密，鲁故也。
郑人伐卫，讨公孙滑之乱也。
