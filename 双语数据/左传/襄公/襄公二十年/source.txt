二十年春，王正月辛亥，仲孙速会莒人，盟于向。
夏六月庚申，公会晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子，盟于澶渊。
秋，公至自会。
仲孙速帅师伐邾。
蔡杀其大夫公子燮。
蔡公子履出奔楚。
陈侯之弟黄出奔楚。
叔老如齐。
冬十月丙辰朔，日有食之。
季孙宿如宋。
二十年春，及莒平。
孟庄子会莒人，盟于向，督扬之盟故也。
夏，盟于澶渊，齐成故也。邾人骤至，以诸侯之事，弗能报也。秋，孟庄子伐邾以报之。
蔡公子燮欲以蔡之晋，蔡人杀之。
公子履，其母弟也，故出奔楚。
陈庆虎、庆寅畏公子黄之偪，愬诸楚曰： 与蔡司马同谋。 
楚人以为讨。公子黄出奔楚。
初，蔡文侯欲事晋，曰： 先君与于践土之盟，晋不可弃，且兄弟也。 
畏楚，不能行而卒。
楚人使蔡无常，公子燮求从先君以利蔡，不能而死。
书曰： 蔡杀其大夫公子燮 ，言不与民同欲也。 陈侯之弟黄出奔楚 ，言非其罪也。
公子黄将出奔，呼于国曰： 庆氏无道，求专陈国，暴蔑其君，而去其亲，五年不灭，是无天也。 
齐子初聘于齐，礼也。
冬，季武子如宋，报向戌之聘也。
褚师段逆之以受享，赋《常棣》之七章以卒。
宋人重贿之。
归复命，公享之。赋《鱼丽》之卒章。
公赋《南山有台》。
武子去所，曰： 臣不堪也。 
卫甯惠子疾，召悼子曰： 吾得罪于君，悔而无及也。
名藏在诸侯之策，曰： 孙林父、甯殖出其君。 
君入则掩之。
若能掩之，则吾子也。
若不能，犹有鬼神，吾有馁而已，不来食矣。 
悼子许诺，惠子遂卒。
