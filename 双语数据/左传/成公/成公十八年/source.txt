十有八年春，王正月，晋杀其大夫胥童。
庚申，晋弑其君州蒲。
齐杀其大夫国佐。
公如晋。
夏，楚子、郑伯伐宋。
宋鱼石复入于彭城。
公至自晋。
晋侯使士匄来聘。
秋，杞伯来朝。
八月，邾子来朝。
筑鹿囿。
己丑，公薨于路寝。
冬，楚人、郑人侵宋。
晋侯使士鲂来乞师。
十有二月，仲孙蔑会晋侯、宋公、卫侯、邾子、齐崔杼同盟于虚朾。
丁未，葬我君成公。
十八年春，王正月庚申，晋栾书、中行偃使程滑弑厉公，葬之于翼东门之外，以车一乘。
使荀、士鲂逆周子于京师而立之，生十四年矣。
大夫逆于清原，周子曰： 孤始愿不及此。虽及此，岂非天乎！
抑人之求君，使出命也，立而不从，将安用君？
二三子用我今日，否亦今日，共而从君，神之所福也。 
对曰： 群臣之愿也，敢不唯命是听。 
庚午，盟而入，馆于伯子同氏。
辛巳，朝于武宫，逐不臣者七人。
周子有兄而无慧，不能辨菽麦，故不可立。
齐为庆氏之难故，甲申晦，齐侯使士华免以戈杀国佐于内宫之朝。师逃于夫人之宫。
书曰： 齐杀其大夫国佐。 弃命，专杀，以穀叛故也。
使清人杀国胜。
国弱来奔，王湫奔莱。
庆封为大夫，庆佐为司寇。
既，齐侯反国弱，使嗣国氏，礼也。
二月乙酉朔，晋悼公即位于朝。
始命百官：施舍已责，逮鳏寡，振废滞，匡乏困，救灾患，禁淫慝，薄赋敛，宥罪戾，节器用，时用民，欲无犯时。
使魏相、士鲂、魏颉、赵武为卿。荀家、荀会、栾黡、韩无忌为公族大夫，使训卿之子弟共俭孝弟。
使士渥浊为大傅，使修范武子之法。右行辛为司空，使修士之法。
弁纠御戎，校正属焉，使训诸御知义。
荀宾为右，司士属焉，使训勇力之士时使。
卿无共御，立军尉以摄之。
祁奚为中军尉，羊舌职佐之。魏绛为司马。张老为候奄。铎遏寇为上军尉。籍偃为之司马，使训卒乘亲以听命。
程郑为乘马御，六驺属焉，使训群驺知礼。
凡六官之长，皆民誉也。
举不失职，官不易方，爵不踰德，师不陵正，旅不偪师，民无谤言，所以复霸也。
公如晋，朝嗣君也。
夏六月，郑伯侵宋，及曹门外。
遂会楚子伐宋，取朝郏。
楚子辛、郑皇辰侵城郜，取幽丘，同伐彭城，纳宋鱼石、向为人、鳞朱、向带、鱼府焉。以三百乘戍之而还。
书曰： 复入。 
凡去其国，国逆而立之曰入。复其位曰复归。诸侯纳之曰归。以恶曰复入。
宋人患之，西鉏吾曰： 何也？
若楚人与吾同恶，以德于我，吾固事之也，不敢贰矣。
大国无厌，鄙我犹憾。
不然，而收吾憎，使赞其政，以间吾衅，亦吾患也。
今将崇诸侯之奸，而披其地，以塞夷庚。逞奸而携服，毒诸侯而惧吴、晋。吾庸多矣，非吾忧也。
且事晋何为？
晋必恤之。 
公至自晋。
晋范宣子来聘，且拜朝也。
君子谓： 晋于是乎有礼。 
秋，杞桓公来朝，劳公，且问晋故。
公以晋君语之。
杞伯于是骤朝于晋而请为昏。
七月，宋老佐、华喜围彭城，老佐卒焉。
八月，邾宣公来朝，即位而来见也。
筑鹿囿，书不时也。
己丑，公薨于路寝，言道也。
冬十一月，楚子重救彭城，伐宋，宋华元如晋告急。
韩献子为政，曰： 欲求得人，必先勤之，成霸安疆，自宋始矣。 
晋侯师于台穀以救宋，遇楚师于靡角之穀。楚师还。
晋士鲂来乞师。
季文子问师数于臧武仲，对曰： 伐郑之役，知伯实来，下军之佐也。
今彘季亦佐下军，如伐郑可也。
事大国，无失班爵而加敬焉，礼也。 
从之。
十二月，孟献子会于虚朾，谋救宋也。
宋人辞诸侯，而请师以围彭城。
