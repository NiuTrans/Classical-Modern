十有一年春，王三月，公至自晋。
晋侯使郤犫来聘。
己丑，及郤犫盟。
夏，季孙行父如晋。
秋，叔孙侨如如齐。
冬十月。
十一年春，王三月，公至自晋。
晋人以公为贰于楚，故止公。
公请受盟，而后使归。
郤犫来聘，且涖盟。
声伯之母不聘，穆姜曰： 吾不以妾为姒。 
生声伯而出之，嫁于齐管于奚。生二子而寡，以归声伯。
声伯以其外弟为大夫，而嫁其外妹于施孝叔。
郤犫来聘，求妇于声伯。
声伯夺施氏妇以与之。
妇人曰： 鸟兽犹不失俪，子将若何？ 
曰： 吾不能死亡。 
妇人遂行，生二子于郤氏。郤氏亡，晋人归之施氏。
施氏逆诸河，沈其二子。
妇人怒曰： 已不能庇其伉俪而亡之，又不能字人之孤而杀之，将何以终？ 
遂誓施氏。
夏，季文子如晋报聘，且涖盟也。
周公楚恶惠、襄之偪也，且与伯与争政，不胜，怒而出。
及阳樊，王使刘子复之，盟于鄄而入。
三日，复出奔晋。
秋，宣伯聘于齐，以修前好。
晋郤至与周争鄇田，王命刘康公、单襄公讼诸晋。
郤至曰： 温，吾故也，故不敢失。 
刘子、单子曰： 昔周克商，使诸侯抚封，苏忿生以温为司寇，与檀伯达封于河。
苏氏即狄，又不能于狄而奔卫。
襄王劳文公而赐之温，狐氏、阳氏先处之，而后及子。
若治其故，则王官之邑也，子安得之？ 
晋侯使郤至勿敢争。
宋华元善于令尹子重，又善于栾武子。闻楚人既许晋籴茷成，而使归复命矣。
冬，华元如楚，遂如晋，合晋、楚之成。
秦、晋为成，将会于令狐，晋侯先至焉。
秦伯不肯涉河，次于王城，使史颗盟晋侯于河东。
晋郤犫盟秦伯于河西。
范文子曰： 是盟也何益？
斋戒，所以质信也。
会所，信之始也。
始之不从，其可质乎？ 
秦伯归而背晋成。
