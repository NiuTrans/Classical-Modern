六年春，王正月。
夏，公会齐侯、宋公、陈侯、卫侯、曹伯伐郑，围新城。
秋，楚人围许。诸侯遂救许。
冬，公至自伐郑。
六年春，晋侯使贾华伐屈，夷吾不能守，盟而行。
将奔狄。
郤芮曰： 后出同走，罪也。
不如之梁。
梁近秦而幸焉。 
乃之梁。
夏，诸侯伐郑，以其逃首止之盟故也。
围新密，郑所以不时城也。
秋，楚子围许以救郑。
诸侯救许，乃还。
冬，蔡穆侯将许僖公以见楚子于武城。
许男面缚衔璧，大夫衰绖，士舆榇。
楚子问诸逢伯。
对曰： 昔武王克殷，微子启如是。
武王亲释其缚，受其璧而祓之。焚其榇，礼而命之，使复其所。 
楚子从之。
