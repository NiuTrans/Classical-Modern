二年春，王正月，城楚丘。
夏五月辛巳，葬我小君哀姜。
虞师、晋师灭下阳。
秋九月，齐侯、宋公、江人、黄人盟于贯。
冬十月，不雨。
楚人侵郑。
二年春，诸侯城楚丘而封卫焉。
不书所会，后也。
晋荀息请以屈产之乘，与垂棘之璧，假道于虞以伐虢。
公曰： 是吾宝也。 
对曰： 若得道于虞，犹外府也。 公曰： 宫之奇存焉。 
对曰： 宫之奇之为人也，懦而不能强谏，且少长于君，君暱之，虽谏，将不听。 
乃使荀息假道于虞，曰： 冀为不道，入自颠，伐鄍三门。
冀之既病，则亦唯君故。
今虢为不道，保于逆旅，以侵敝邑之南鄙。
敢请假道以请罪于虢。 
虞公许之，且请先伐虢。
宫之奇谏，不听，遂起师。
夏，晋里克、荀息帅师会虞师伐虢，灭下阳。
先书虞，贿故也。
秋，盟于贯，服江、黄也。
齐寺人貂始漏师于多鱼。
虢公败戎于桑田。
晋卜偃曰： 虢必亡矣，亡下阳不惧，而又有功，是天夺之鉴，而益其疾也。
必易晋而不抚其民矣，不可以五稔。 
冬，楚人伐郑，鬥章囚郑耼伯。
