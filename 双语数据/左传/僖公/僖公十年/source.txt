十年春，王正月，公如齐。
狄灭温，温子奔卫。
晋里克弑其君卓，及其大夫荀息。
夏，齐侯、许男伐北戎。
晋杀其大夫里克。
秋七月。
冬，大雨雪。
十年春，狄灭温，苏子无信也。
苏子叛王即狄，又不能于狄，狄人伐之，王不救，故灭。
苏子奔卫。
夏四月，周公忌父、王子党会齐隰朋立晋侯。
晋侯杀里克以说。
将杀里克，公使谓之曰： 微子，则不及此。
虽然，子弑二君与一大夫，为子君者不亦难乎？ 
对曰： 不有废也，君何以兴？
欲加之罪，其无辞乎？
臣闻命矣。 
伏剑而死。
于是丕郑聘于秦，且谢缓赂，故不及。
晋侯改葬共大子。
秋，狐突適下国，遇大子，大子使登仆而告之曰： 夷吾无礼，余得请于帝矣。将以晋畀秦，秦将祀余。 
对曰： 臣闻之，神不歆非类，民不祀非族，君祀无乃殄乎？
且民何罪。
失刑乏祀，君其图之。 
君曰： 诺。吾将复请。
七日新城西偏，将有巫者而见我焉。 
许之，遂不见。
及期而往，告之曰： 帝许我罚有罪矣，敝于韩。 
丕郑之如秦也，言于秦伯曰： 吕甥、郤称、冀芮实为不从，若重问以召之，臣出晋君，君纳重耳，蔑不济矣。 
冬，秦伯使泠至报问，且召三子。
郤芮曰： 币重而言甘，诱我也。 
遂杀郑、祁举及七舆大夫：左行共华、右行贾华、叔坚、骓歂、累虎、特宫、山祁，皆里、丕之党也。
丕豹奔秦，言于秦伯曰： 晋侯背大主而忌小怨，民弗与也，伐之必出。 
公曰： 失众，焉能杀。
违祸，谁能出君。 
