三十有一年春，取济西田。
公子遂如晋。
夏四月，四卜郊不从，乃免牲，犹三望。
秋七月。
冬，杞伯姬来求妇。
狄围卫。
十有二月，卫迁于帝丘。
三十一年春，取济西田，分曹地也。
使臧文仲往，宿于重馆。
重馆人告曰： 晋新得诸侯，必亲其共，不速行，将无及也。 
从之，分曹地，自洮以南，东傅于济，尽曹地也。
襄仲如晋，拜曹田也。
夏四月，四卜郊不从，乃免牲，非礼也。
犹三望，亦非礼也。
礼不卜常祀，而卜其牲日，牛卜日曰牲。
牲成而卜郊，上怠慢也。望，郊之细也，不郊，亦无望可也。
秋，晋蒐于清原，作五军以御狄。
赵衰为卿。
冬，狄围卫，卫迁于帝丘。卜曰三百年。
卫成公梦康叔曰： 相夺予享。 
公命祀相。
甯武子不可，曰： 鬼神非其族类，不歆其祀。
杞、鄫何事？
相之不享于此，久矣，非卫之罪也，不可以閒成王、周公之命祀。请改祀命。 
郑洩驾恶公子瑕，郑伯亦恶之，故公子瑕出奔楚。
