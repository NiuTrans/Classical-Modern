十有六年春，王正月戊申朔，陨石于宋五。
是月，六鹢退飞过宋都。
三月壬申，公子季友卒。
夏四月丙申，鄫季姬卒。
秋七月甲子，公孙兹卒。
冬十有二月，公会齐侯、宋公、陈侯、卫侯、郑伯、许男、邢侯、曹伯于淮。
十六年春，陨石于宋五，陨星也。
六鹢退飞过宋都，风也。
周内史叔兴聘于宋。宋襄公问焉，曰： 是何祥也？
吉凶焉在？ 
对曰： 今兹鲁多大丧，明年齐有乱，君将得诸侯而不终。 
退而告人曰： 君失问。是阴阳之事，非吉凶所在也。
吉凶由人，吾不敢逆君故也。 
夏，齐伐厉不克，救徐而还。
秋，狄侵晋，取狐厨、受铎，涉汾，及昆都，因晋败也。
王以戎难告于齐，齐征诸侯而戍周。
冬，十一月乙卯，郑杀子华。
十二月会于淮，谋鄫，且东略也。城鄫，役人病。
有夜登丘而呼曰： 齐有乱。 
不果城而还。
