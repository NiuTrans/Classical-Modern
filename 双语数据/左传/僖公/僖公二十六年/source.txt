二十有六年春，王正月己未，公会莒子、卫甯速，盟于向。
齐人侵我西鄙。
公追齐师至酅，弗及。
夏，齐人伐我北鄙。
卫人伐齐。
公子遂如楚乞师。
秋，楚人灭夔，以夔子归。
冬，楚人伐宋，围缗。
公以楚师伐齐，取穀。
公至自伐齐。
二十六年春，王正月，公会莒兹公、甯庄子，盟于向，寻洮之盟也。
齐师侵我西鄙，讨是二盟也。
夏，齐孝公伐我北鄙。卫人伐齐，洮之盟故也。
公使展喜犒师，使受命于展禽。
齐侯未入竟，展喜从之，曰： 寡君闻君亲举玉趾，将辱于敝邑，使下臣犒执事。 
齐侯曰： 鲁人恐乎？ 
对曰： 小人恐矣，君子则否。 
齐侯曰： 室如县罄，野无青草，何恃而不恐？ 
对曰： 恃先王之命。
昔周公、大公股肱周室，夹辅成王。
成王劳之而赐之盟曰： 世世子孙，无相害也。 
载在盟府，大师职之。
桓公是以纠合诸侯而谋其不协，弥缝其阙而匡救其灾，昭旧职也。
及君即位，诸侯之望曰： 其率桓之功。 
我敝邑用不敢保聚，曰： 岂其嗣世九年而弃命废职，其若先君何？ 
君必不然。
恃此以不恐。 
齐侯乃还。
东门襄仲、臧文仲如楚乞师，臧孙见子玉而道之伐齐、宋，以其不臣也。
夔子不祀祝融与鬻熊，楚人让之，对曰： 我先王熊挚有疾，鬼神弗赦，而自竄于夔。吾是以失楚，又何祀焉？ 
秋，楚成得臣、鬥宜申帅师灭夔，以夔子归。
宋以其善于晋侯也，叛楚即晋。
冬，楚令尹子玉、司马子西帅师伐宋，圍缗。
公以楚师伐齐，取穀。
凡师能左右之曰 以 。
寘桓公子雍于穀，易牙奉之以为鲁援。
桓公之子七人，为七大夫于楚。
