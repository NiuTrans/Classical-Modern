十有六年春，王正月。
夏，宋人、齐人、卫人伐郑。
秋，荆伐郑。
冬十有二月，会齐侯、宋公、陈侯、卫侯、郑伯、许男、滑伯、滕子同盟于幽。
邾子克卒。
十六年夏，诸侯伐郑，宋故也。
郑伯自栎入，缓告于楚。
秋，楚伐郑，及栎，为不礼故也。
郑伯治与于雍纠之乱者。
九月，杀公子阏，刖强鉏。
公父定叔出奔卫。
三年而复之，曰： 不可使共叔无后于郑。 
使以十月入，曰： 良月也，就盈数焉。 
君子谓： 强鉏不能卫其足。 
冬，同盟于幽，郑成也。王使虢公命曲沃伯以一军为晋侯。
初，晋武公伐夷，执夷诡诸。
蒍国请而免之。
