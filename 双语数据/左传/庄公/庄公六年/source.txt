六年春，王正月，王人子突救卫。
夏六月，卫侯朔入于卫。
秋，公至自伐卫。
螟。
冬，齐人来归卫俘。
六年春，王人救卫。
夏，卫侯入，放公子黔牟于周，放甯跪于秦，杀左公子洩、右公子职，乃即位。
君子以二公子之立黔牟为不度矣。
夫能固位者必度于本末而后立衷焉。
不知其本，不谋。知本之不枝，弗强。《诗》云： 本枝百世。 
冬，齐人来归卫宝，文姜请之也。
楚文王伐申，过邓。
邓祁侯曰： 吾甥也。 
止而享之。
骓甥、耼甥、养甥请杀楚子，邓侯弗许。
三甥曰： 亡邓国者，必此人也。
若不早图，后君噬齐，其及图之乎？
图之，此为时矣。 
邓侯曰： 人将不食吾馀。 
对曰： 若不从三臣，抑社稷实不血食，而君焉取余。 
弗从。
还年，楚子伐邓。
十六年，楚复伐邓，灭之。
