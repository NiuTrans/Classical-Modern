二十有八年春，王三月甲寅，齐人伐卫。
卫人及齐人战，卫人败绩。
夏四月丁未，邾子琐卒。
秋，荆伐郑。
公会齐人、宋人救郑。
冬，筑郿。
大无麦禾。
臧孙辰告籴于齐。
二十八年春，齐侯伐卫，战，败卫师，数之以王命，取赂而还。
晋献公娶于贾，无子。
烝于齐姜，生秦穆夫人及大子申生。
又娶二女于戎，大戎狐姬生重耳，小戎子生夷吾。
晋伐骊戎，骊戎男女以骊姬。归生奚齐。其娣生卓子。
骊姬嬖，欲立其子，赂外嬖梁五与东关嬖五，使言于公曰： 曲沃，君之宗也。蒲与二屈，君之疆也。不可以无主。
宗邑无主则民不威，疆埸无主则启戎心。
戎之生心，民慢其政，国之患也。
若使大子主曲沃，而重耳、夷吾主蒲与屈，则可以威民而惧戎，且旌君伐。 
使俱曰： 狄之广莫，于晋为都。
晋之启土，不亦宜乎？ 
晋侯说之。
夏，使大子居曲沃，重耳居蒲城，夷吾居屈。
群公子皆鄙，唯二姬之子在绛。
二五卒与骊姬谮群公子而立奚齐，晋人谓之 二五耦 。
楚令尹子元欲蛊文夫人，为馆于其宫侧而振《万》焉。
夫人闻之，泣曰： 先君以是舞也，习戎备也。
今令尹不寻诸仇雠，而于未亡人之侧，不亦异乎！ 
御人以告子元。
子元曰： 妇人不忘袭雠，我反忘之！ 
秋，子元以车六百乘伐郑，入于桔柣之门。
子元、鬥御强、鬥梧、耿之不比为旆，鬥班、王孙游、王孙喜殿。
众车入自纯门，及逵市。
县门不发，楚言而出。
子元曰： 郑有人焉。 
诸侯救郑，楚师夜遁。
郑人将奔桐丘，谍告曰： 楚幕有乌。 
乃止。
冬，饥。
臧孙辰告籴于齐，礼也。
筑郿，非都也。
凡邑有宗庙先君之主曰都，无曰邑。
邑曰筑，都曰城。
