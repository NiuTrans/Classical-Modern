八年春，王正月，师次于郎，以俟陈人、蔡人。
甲午，治兵。
夏，师及齐师围郕，郕降于齐师。
秋，师还。
冬十有一月癸未，齐无知弑其君诸儿。
八年春，治兵于庙，礼也。
夏，师及齐师围郕。
郕降于齐师。
仲庆父请伐齐师。
公曰： 不可。我实不德，齐师何罪？
罪我之由。
《夏书》曰： 皋陶迈种德，德乃降。 
姑务修德以待时乎。 
秋，师还。
君子是以善鲁庄公。
齐侯使连称、管至父戍葵丘。瓜时而往，曰： 及瓜而代。 
期戍，公问不至。
请代，弗许。故谋作乱。
僖公之母弟曰夷仲年，生公孙无知，有宠于僖公，衣服礼秩如適，襄公绌之。
二人因之以作乱。
连称有从妹在公宫，无宠，使间公，曰： 捷，吾以女为夫人。 
冬十二月，齐侯游于姑棼，遂田于贝丘，见大豕，从者曰： 公子彭生也。 
公怒曰： 彭生敢见！ 
射之，豕人立而啼。
公惧，坠于车，伤足丧屦。
反，诛屦于徒人费。弗得，鞭之，见血。
走出，遇贼于门，劫而束之。
费曰： 我奚御哉！ 袒而示之背，信之。费请先入，伏公而出斗，死于门中。石之纷如死于阶下。
遂入，杀孟阳于床。曰： 非君也，不类。 
见公之足于户下，遂弑之，而立无知。
初襄公立，无常。
鲍叔牙曰： 君使民慢，乱将作矣。 
奉公子小白出奔莒。
乱作，管夷吾、召忽奉公子纠来奔。
初，公孙无知虐于雍廪。
