四年春，王二月，夫人姜氏享齐侯于祝丘。
三月，纪伯姬卒。
夏，齐侯、陈侯、郑伯遇于垂。
纪侯大去其国。
六月，齐侯葬纪伯姬。
秋七月。
冬，公及齐人狩于禚。
四年春，王三月，楚武王荆尸，授师孑焉以伐随。
将齊，入告夫人邓曼曰： 余心荡。 
邓曼叹曰： 王禄尽矣。
盈而荡，天之道也，先君其知之矣。故临武事，将发大命，而荡王心焉。
若师徒无亏，王薨于行，国之福也。 
王遂行，卒于木之下。
令尹鬥祁、莫敖屈重除道梁溠，营军临随。
随人惧，行成。
莫敖以王命入盟随侯，且请为会于汉汭而还。济汉而后发丧。
纪侯不能下齐，以与纪季。
夏，纪侯大去其国，违齐难也。
