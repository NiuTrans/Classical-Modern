二十年春，王二月，夫人姜氏如莒。
夏，齐大灾。
秋七月。
冬，齐人伐戎。
二十年春，郑伯和王室，不克。
执燕仲父。
夏，郑伯遂以王归，王处于栎。
秋，王及郑伯入于邬。遂入成周，取其宝器而还。
冬，王子颓享五大夫，乐及徧舞。
郑伯闻之，见虢叔，曰： 寡人闻之，哀乐失时，殃咎必至。
今王子颓歌舞不倦，乐祸也。
夫司寇行戮，君为之不举，而况敢乐祸乎！
奸王之位，祸孰大焉？
临祸忘忧，忧必及之。
盍纳王乎？ 虢公曰： 寡人之愿也。 
