三年春，王正月，郊。牛之口伤，改卜牛，牛死，乃不郊。
犹三望。
葬匡王。
楚子伐陆浑之戎。
夏，楚人侵郑。
秋，赤狄侵齐。
宋师围曹。
冬十月丙戌，郑伯兰卒。
葬郑穆公。
三年春，不郊而望，皆非礼也。
望，郊之属也。不郊亦无望，可也。
晋侯伐郑，及郔。
郑及晋平，士会入盟。
楚子伐陆浑之戎，遂至于雒，观兵于周疆。
定王使王孙满劳楚子。
楚子问鼎之大小轻重焉。
对曰： 在德不在鼎。
昔夏之方有德也，远方图物，贡金九牧，铸鼎象物，百物而为之备，使民知神奸。
故民入川泽山林，不逢不若。
螭魅罔两，莫能逢之，用能协于上下以承天休。
桀有昏德，鼎迁于商，载祀六百。
商纣暴虐，鼎迁于周。德之休明，虽小，重也。
其奸回昏乱，虽大，轻也。
天祚明德，有所厎止。
成王定鼎于郏鄏，卜世三十，卜年七百，天所命也。
周德虽衰，天命未改，鼎之轻重，未可问也。 
夏，楚人侵郑，郑即晋故也。
宋文公即位，三年杀母弟须及昭公子，武氏之谋也。
使戴、桓之族攻武氏于司马子伯之馆，尽逐武、穆之族。
武、穆之族以曹师伐宋。
秋，宋师围曹，报武氏之乱也。
冬，郑穆公卒。
初，郑文公有贱妾曰燕姞，梦天使与己兰，曰： 余为伯鯈。
余，而祖也，以是为而子。
以兰有国香，人服媚之如是。 
既而文公见之，与之兰而御之。
辞曰： 妾不才，幸而有子，将不信，敢征兰乎？ 公曰： 诺。 
生穆公，名之曰兰。
文公报郑子之妃，曰陈妫，生子华、子臧。
子臧得罪而出。
诱子华而杀之南里，使盗杀子臧于陈、宋之间。
又娶于江，生公子士。
朝于楚，楚人酖之，及叶而死。
又娶于苏，生子瑕、子俞弥。
俞弥早卒。
洩驾恶瑕，文公亦恶之，故不立也。
公逐群公子，公子兰奔晋，从晋文公伐郑。
石癸曰： 吾闻姬、姞耦，其子孙必蕃。
姞，吉人也，后稷之元妃也。
今公子兰，姞甥也。天或启之，必将为君，其后必蕃，先纳之可以亢宠。 
与孔将鉏、侯宣多纳之，盟于大宫而立之。以与晋平。
穆公有疾，曰： 兰死，吾其死乎，吾所以生也。 
刈兰而卒。
