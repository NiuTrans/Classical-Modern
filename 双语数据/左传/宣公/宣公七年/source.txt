七年春，卫侯使孙良夫来盟。
夏，公会齐侯伐莱。
秋，公至自伐莱。
大旱。冬，公会晋侯、宋公、卫侯、郑伯、曹伯于黑壤。
七年春，卫孙桓子来盟，始通，且谋会晋也。
夏，公会齐侯伐莱，不与谋也。
凡师出，与谋曰及，不与谋曰会。
赤狄侵晋，取向阴之禾。
郑及晋平，公子宋之谋也，故相郑伯以会。
冬，盟于黑壤，王叔桓公临之，以谋不睦。
晋侯之立也，公不朝焉，又不使大夫聘，晋人止公于会，盟于黄父。
公不与盟，以赂免。
故黑壤之盟不书，讳之也。
