十有二年春，薛伯定卒。
夏，葬薛襄公。
叔孙州仇帅师堕郈。
卫公孟彄帅师伐曹。
季孙斯、仲孙何忌帅师堕费。
秋，大雩。
冬十月癸亥，公会齐侯，盟于黄。
十有一月丙寅朔，日有食之。
公至自黄。
十有二月，公围成。
公至自围成。
十二年夏，卫公孟彄伐曹，克郊。
还，滑罗殿。
未出，不退于列。
其御曰： 殿而在列，其为无勇乎？ 
罗曰： 与其素厉，宁为无勇。 
仲由为季氏宰，将堕三都。于是叔孙氏堕郈。
季氏将堕费，公山不狃、叔孙辄帅费人以袭鲁。
公与三子入于季氏之宫，登武子之台。
费人攻之，弗克。
入及公侧。
仲尼命申句须、乐颀下伐之，费人北。
国人追之，败诸姑蔑。
二子奔齐。遂堕费。
将堕成，公敛处父谓孟孙： 堕成，齐人必至于北门。
且成，孟氏之保障也，无成，是无孟氏也。
子伪不知，我将不堕。 
冬十二月，公围成，弗克。
