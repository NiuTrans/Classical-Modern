十有三年春，齐侯、卫侯次于垂葭。
夏，筑蛇渊囿。
大蒐于比蒲。
卫公孟彄帅师伐曹。
秋，晋赵鞅入于晋阳以叛。
冬，晋荀寅、士吉射入于朝歌以叛。
晋赵鞅归于晋。
薛弑其君比。
十三年春，齐侯、卫侯次于垂葭，实郹氏。
使师伐晋，将济河。诸大夫皆曰： 不可。 邴意兹曰： 可。锐师伐河内，传必数日而后及绛。
绛不三月，不能出河，则我既济水矣。 乃伐河内。
齐侯皆敛诸大夫之轩，唯邴意兹乘轩。
齐侯欲与卫侯乘，与之宴，而驾乘广，载甲焉。
使告曰： 晋师至矣。 
齐侯曰： 比君之驾也，寡人请摄。 
乃介而与之乘，驱之。或告曰： 无晋师。 
乃止。
晋赵鞅谓邯郸午曰： 归我卫贡五百家，吾舍诸晋阳。 
午许诺。
归告其父兄，父兄皆曰： 不可。
卫是以为邯郸，而寘诸晋阳，绝卫之道也。
不如侵齐而谋之。 
乃如之，而归之于晋阳。
赵孟怒，召午而囚诸晋阳。
使其从者说剑而入，涉宾不可。
乃使告邯郸人曰： 吾私有讨于午也，二三子唯所欲立。 
遂杀午。
赵稷、涉宾以邯郸叛。
夏六月，上军司马籍秦围邯郸。
邯郸午，荀寅之甥也；荀寅，范吉射之姻也。而相与睦，故不与围邯郸，将作乱。
董安于闻之，告赵孟曰： 先备诸。 
赵孟曰： 晋国有命，始祸者死，为后可也。 
安于曰： 与其害于民，宁我独死。
请以我说。 
赵孟不可。
秋七月，范氏、中行氏伐赵氏之宫，赵鞅奔晋阳。晋人围之。
范皋夷无宠于范吉射，而欲为乱于范氏。
梁婴父嬖于知文子，文子欲以为卿。
韩简子与中行文子相恶，魏襄子亦与范昭子相恶。故五子谋，将逐荀寅而以梁婴父代之，逐范吉射而以范皋夷代之。
荀跞言于晋侯曰： 君命大臣，始祸者死，载书在河。
今三臣始祸，而独逐鞅，刑已不钧矣。
请皆逐之。 
冬十一月，荀跞、韩不信、魏曼多奉公以伐范氏、中行氏，弗克。
二子将伐公，齐高彊曰： 三折肱知为良医。
唯伐君为不可，民弗与也。
我以伐君在此矣。
三家未睦，可尽克也。
克之，君将谁与？
若先伐君，是使睦也。 
弗听，遂伐公。
国人助公，二子败，从而伐之。
丁未，荀寅、士吉射奔朝歌，韩、魏以赵氏为请。
十二月辛未，赵鞅入于绛，盟于公宫。
初，卫公叔文子朝而请享灵公，退，见史而告之。
史曰： 子必祸矣，子富而君贪，罪其及子乎。 文子曰： 然。
吾不先告子，是吾罪也。
君既许我矣，其若之何？ 
史曰： 无害。
子臣，可以免。
富而能臣，必免于难，上下同之。
戌也骄，其亡乎。
富而不骄者鲜，吾唯子之见。
骄而不亡者，未之有也。
戌必与焉。 
及文子卒，卫侯始恶于公叔戌，以其富也。
公叔戌又将去夫人之党，夫人愬之曰： 戌将为乱。 
