元年春，王。
三月，晋人执宋仲幾于京师。
夏六月癸亥，公之丧至自乾侯。
戊辰，公即位。
秋七月癸巳，葬我君昭公。
九月，大雩。
立炀宫。
冬十月，陨霜杀菽。
元年春，王正月辛巳，晋魏舒合诸侯之大夫于狄泉，将以城成周。
魏子涖政。卫彪傒曰： 将建天子，而易位以令，非义也。
大事奸义，必有大咎。晋不失诸侯，魏子其不免乎。 
是行也，魏献子属役于韩简子及原寿过，而田于大陆，焚焉。还，卒于甯。范献子去其柏椁，以其未复命而田也。
孟懿子会城成周。
庚寅，栽。宋仲幾不受功，曰： 滕、薛、郳，吾役也。 薛宰曰： 宋为无道，绝我小国于周，以我適楚。
故我常从宋。晋文公为践土之盟，曰： 凡我同盟，各复旧职。 
若从践土，若从宋，亦唯命。 
仲幾曰： 践土固然。 
薛宰曰： 薛之皇祖奚仲，居薛以为夏车正。奚仲迁于邳，仲虺居薛，以为汤左相。
若复旧职，将承王官，何故以役诸侯？ 
仲幾曰： 三代各异物，薛焉得有旧。
为宋役，亦其职也。 
士弥牟曰： 晋之从政者新，子姑受功。
仲幾曰： 纵子忘之，山川鬼神其忘诸乎？ 
士伯怒，谓韩简子曰： 薛征于人，宋征于鬼，宋罪大矣。且己无辞而抑我以神，诬我也。启宠纳侮，其此之谓矣。
必以仲幾为戮。 
乃执仲幾以归。
三月，归诸京师。城三旬而毕，乃归诸侯之戍。
齐高张后，不从诸侯。晋女叔宽曰： 周苌弘、齐高张皆将不免。
苌叔违天，高子违人。天之所坏，不可支也。
众之所为，不可奸也。 
夏，叔孙成子逆公之丧于乾侯。
季孙曰： 子家子亟言于我，未尝不中吾志也。
吾欲与之从政，子必止之，且听命焉。 
子家子不见叔孙，易几而哭。叔孙请见子家子，子家子辞曰： 羁未得见，而从君以出。
君不命而薨，羁不敢见。 
叔孙使告之曰： 公衍、公为实使群臣不得事君。若公子宋主社稷，则群臣之愿也。凡从君出而可以入者，将唯子是听。
子家氏未有后，季孙愿与子从政，此皆季孙之愿也，使不敢以告。 
对曰： 若立君，则有卿士大夫与守龟在，羁弗敢知。
若从君者，则貌而出者，入可也。寇而出者，行可也。
若羁也，则君知其出也，而未知其入也。羁将逃出。 
丧及坏隤，公子宋先入，从公者皆自坏隤反。
六月癸亥，公之丧至自乾侯。
戊辰，公即位。
季孙使役如阚，公氏将沟焉。荣驾鹅曰： 生不能事，死又离之，以自旌也。
纵子忍之，后必或耻之。 乃止。
季孙问于荣驾鹅曰： 吾欲为君谥，使子孙知之。 
对曰： 生弗能事，死又恶之，以自信也。
将焉用之？ 
乃止。
秋七月癸巳，葬昭公于墓道南。
孔子之为司寇也，沟而合诸墓。
昭公出，故季平子祷于炀公。
九月，立炀宫。
周巩简公弃其子弟，而好用远人。
