五年春，王正月，王使荣叔归含，且赗。
三月辛亥，葬我小君成风。
王使召伯来会葬。
夏，公孙敖如晋。
秦人入鄀。
秋，楚人灭六。
冬十月甲申，许男业卒。
五年春，王使荣叔来含且赗，召昭公来会葬，礼也。
鄀叛楚即秦，又贰于楚。
夏，秦人入鄀。
六人叛楚即东夷。
秋，楚成大心、仲归帅师灭六。
冬，楚子燮灭蓼，臧文仲闻六与蓼灭，曰： 皋陶庭坚，不祀忽诸。
德之不建，民之无援，哀哉！ 
晋阳处父聘于卫，反过甯，甯嬴从之。
及温而还，其妻问之，嬴曰： 以刚。
《商书》曰： 沈渐刚克，高明柔克。 
夫子壹之，其不没乎。
天为刚德，犹不干时，况在人乎？
且华而不实，怨之所聚也，犯而聚怨，不可以定身。
余惧不获其利而离其难，是以去之。 
晋赵成子、栾贞子、霍伯、臼季皆卒。
