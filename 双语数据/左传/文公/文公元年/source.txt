元年春，王正月，公即位。
二月癸亥，日有食之。
天王使叔服来会葬。
夏四月丁巳，葬我君僖公。
天王使毛伯来锡公命。
晋侯伐卫。
叔孙得臣如京师。
卫人伐晋。
秋，公孙敖会晋侯于戚。
冬十月丁未，楚世子商臣弑其君頵。
公孙敖如齐。
元年春，王使内史叔服来会葬。
公孙敖闻其能相人也，见其二子焉。
叔服曰： 穀也食子，难也收子。
穀也丰下，必有后于鲁国。 
于是闰三月，非礼也。
先王之正时也，履端于始，举正于中，归馀于终。
履端于始，序则不愆。举正于中，民则不惑。归馀于终，事则下悖。
夏四月丁巳，葬僖公。
王使毛伯卫来锡公命，叔孙得臣如周拜。
晋文公之季年，诸侯朝晋。卫成公不朝，使孔达侵郑，伐绵、訾，及匡。
晋襄公既祥，使告于诸侯而伐卫，及南阳。
先且居曰： 效尤，祸也。
请君朝王，臣从师。 
晋侯朝王于温，先且居、胥臣伐卫。
五月辛酉朔，晋师围戚。
六月戊戌，取之，获孙昭子。
卫人使告于陈。
陈共公曰： 更伐之，我辞之。 
卫孔达帅师伐晋，君子以为古。
古者越国而谋。
秋，晋侯疆戚田，故公孙敖会之。
初，楚子将以商臣为大子，访诸令尹子上。
子上曰： 君之齿未也，而又多爱，黜乃乱也。
楚国之举，恒在少者。
且是人也，蠭目而豺声，忍人也，不可立也。 
弗听。
既又欲立王子职而黜大子商臣。
商臣闻之而未察，告其师潘崇曰： 若之何而察之？ 
潘崇曰： 享江芈而勿敬也。 
从之。
江芈怒曰： 呼，役夫！
宜君王之欲杀女而立职也。 
告潘崇曰： 信矣。 
潘崇曰： 能事诸乎？ 
曰： 不能。 
 能行乎？ 曰： 不能。 
 能行大事乎？ 
曰： 能。 
冬十月，以宫甲围成王。
王请食熊蹯而死。
弗听。丁未，王缢。
谥之曰灵，不瞑；曰成，乃瞑。
穆王立，以其为大子之室与潘崇，使为大师，且掌环列之尹。
穆伯如齐，始聘焉，礼也。
凡君即位，卿出并聘，践修旧好，要结外援，好事邻国，以卫社稷，忠信卑让之道也。
忠，德之正也；信，德之固也；卑让，德之基也。
殽之役，晋人既归秦帅，秦大夫及左右皆言于秦伯曰： 是败也，孟明之罪也，必杀之。 
秦伯曰： 是孤之罪也。
周芮良夫之诗曰： 大风有隧，贪人败类。
听言则对，诵言如醉，匪用其良，覆俾我悖。 
是贪故也，孤之谓矣。
孤实贪以祸夫子，夫子何罪？ 
复使为政。
