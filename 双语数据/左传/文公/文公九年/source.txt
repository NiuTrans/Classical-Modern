九年春，毛伯来求金。
夫人姜氏如齐。
二月，叔孙得臣如京师。
辛丑，葬襄王。
晋人杀其大夫先都。
三月，夫人姜氏至自齐。
晋人杀其大夫士縠及箕郑父。
楚人伐郑。
公子遂会晋人、宋人、卫人、许人救郑。
夏，狄侵齐。
秋八月，曹伯襄卒。
九月癸酉，地震。
冬，楚子使椒来聘。
秦人来归僖公、成风之襚。
葬曹共公。
九年春，王正月己酉，使贼杀先克。
乙丑，晋人杀先都、梁益耳。
毛伯卫来求金，非礼也。
不书王命，未葬也。
二月，庄叔如周。葬襄王。
三月甲戌，晋人杀箕郑父、士縠、蒯得。
范山言于楚子曰： 晋君少，不在诸侯，北方可图也。 
楚子师于狼渊以伐郑。
囚公子坚、公子尨及乐耳。
郑及楚平。
公子遂会晋赵盾、宋华耦、卫孔达、许大夫救郑，不及楚师。
卿不书，缓也，以惩不恪。
夏，楚侵陈，克壶丘，以其服于晋也。
秋，楚公子朱自东夷伐陈，陈人败之，获公子茷。
陈惧，乃及楚平。
冬，楚子越椒来聘，执币傲。
叔仲惠伯曰： 是必灭若敖氏之宗。
傲其先君，神弗福也。 
秦人来归僖公、成风之襚，礼也。
诸侯相吊贺也，虽不当事，苟有礼焉，书也，以无忘旧好。
