十有一年春，楚子伐麇。
夏，叔彭生会晋郤缺于承筐。秋，曹伯来朝。
公子遂如宋。
狄侵齐。
冬十月甲午，叔孙得臣败狄于鹹。
十一年春，楚子伐麇，成大心败麇师于防渚。
潘崇复伐麇，至于锡穴。
夏，叔仲惠伯会晋郤缺于承筐，谋诸侯之从于楚者。
秋，曹文公来朝，即位而来见也。
襄仲聘于宋，且言司城荡意诸而复之，因贺楚师之不害也。
鄋瞒侵齐。遂伐我。
公卜使叔孙得臣追之，吉。
侯叔夏御庄叔，绵房甥为右，富父终甥驷乘。
冬十月甲午，败狄于鹹，获长狄侨如。
富父终甥摏其喉，以戈杀之，埋其首于子驹之门，以命宣伯。
初，宋武公之世，鄋瞒伐宋，司徒皇父帅师御之，耏班御皇父充石，公子穀甥为右，司寇牛父驷乘，以败狄于长丘，获长狄缘斯，皇父之二子死焉。
宋公于是以门赏耏班，使食其征，谓之耏门。
晋之灭路也，获侨如之弟焚如。
齐襄公之二年，鄋瞒伐齐，齐王子成父获其弟荣如，埋其首于周首之北门。
卫人获其季弟简如。鄋瞒由是遂亡。
郕大子朱儒自安于夫钟，国人弗徇。
