韩之先与周同姓，姓姬氏。
其后苗裔事晋，得封于韩原，曰韩武子。
武子后三世有韩厥é，从封姓为韩氏。
韩厥，晋景公之三年，晋司寇屠岸贾将作乱，诛灵公之贼赵盾。
赵盾已死矣，欲诛其子赵朔。
韩厥止贾，贾不听。
厥告赵朔令亡。
朔曰： 子必能不绝赵祀，死不恨矣。 
韩厥许之。
及贾诛赵氏，厥称疾不出。
程婴、公孙杵臼之藏赵孤赵武也，厥知之。
景公十一年，厥与郄克将兵八百乘伐齐，败齐顷公于鞍，获逢丑父。
于是晋作六卿，而韩厥在一卿之位，号为献子。
晋景公十七年，病，卜大业之不遂者为祟。
韩厥称赵成季之功，今后无祀，以感景公。
景公问曰： 尚有世乎？ 
厥于是言赵武，而复与故赵氏田邑，续赵氏祀。
晋悼公之七年，韩献子老。
献子卒，子宣子代。
宣子徙居州。
晋平公十四年，吴季札使晋，曰： 晋国之政卒归于韩、魏、赵矣。 
晋顷公十二年，韩宣子与赵、魏共分祁氏、羊舌氏十县。
晋定公十五年，宣子与赵简子侵伐范、中行氏。
宣子卒，子贞子代立。
贞子徙居平阳。
贞子卒，子简子代。
简子卒，子庄子代。
庄子卒，子康子代。
康子与赵襄子、魏桓子共败知伯，分其地，地益大，大于诸侯。
康子卒，子武子代。
武子二年，伐郑，杀其君幽公。
十六年，武子卒，子景侯立。
景侯虔元年，伐郑，取雍丘。
二年，郑败我负黍。
六年，与赵、魏俱得列为诸侯。
九年，郑围我阳翟。
景侯卒，子列侯取立。
列侯三年，聂政杀韩相侠累。
九年，秦伐我宜阳，取六邑。
十三年，列侯卒，子文侯立。
是岁魏文侯卒。
文侯二年，伐郑，取阳城。
伐宋，到彭城，执宋君。
七年，伐齐，至桑丘。
郑反晋。
九年，伐齐，至灵丘。
十年，文侯卒，子哀侯立。
哀侯元年，与赵、魏分晋国。
二年，灭郑，因徙都郑。
六年，韩严弑其君哀侯。而子懿侯立。
懿侯二年，魏败我马陵。
五年，与魏惠王会宅阳。
九年，魏败我浍。
十二年，懿侯卒，子昭侯立。
昭侯元年，秦败我西山。
二年，宋取我黄池。
魏取朱。
六年，伐东周，取陵观、邢丘。
八年，申不害相韩，修术行道，国内以治，诸侯不来侵伐。
十年，韩姬弑其君悼公。
十一年，昭侯如秦。
二十二年，申不害死。
二十四年，秦来拔我宜阳。
二十五年，旱，作高门。
屈宜臼曰： 昭侯不出此门。
何也？
不时。
吾所谓时者，非时日也，人固有利不利时。
昭侯尝利矣，不作高门。
往年秦拔宜阳，今年旱，昭侯不以此时恤民之急，而顾益奢，此谓 时绌举赢 。 
二十六年，高门成，昭侯卒，果不出此门。
子宣惠王立。
宣惠王五年，张仪相秦。
八年，魏败我将韩举。
十一年，君号为王。
与赵会区鼠。
十四年，秦伐败我鄢。
十六年，秦败我修鱼，虏得韩将、申差于浊泽。
韩氏急，公仲谓韩王曰： 与国非可恃也。
今秦之欲伐楚久矣，王不如因张仪为和于秦，赂以一名都，具甲，与之南伐楚，此以一易二之计也。 韩王曰： 善。 
乃警公仲之行，将西购于秦。
楚王闻之大恐，召陈轸告之。
陈轸曰： 秦之欲伐楚久矣，今又得韩之名都一而具甲，秦韩并兵而伐楚，此秦所祷祀而求也。今已得之矣，楚国必伐矣。
王听臣为之警四境之内，起师言救韩，命战车满道路，发信臣，多其车，重其币，使信王之救己也。
纵韩不能听我，韩必德王也，必不为雁行以来，是秦韩不和也，兵虽至，楚不大病也。
为能听我绝和于秦，秦必大怒，以厚怨韩。韩之南交楚，必轻秦；轻秦，其应秦必不敬：是因秦、韩之兵而免楚国之患也。 楚王曰： 善。 
乃警四境之内，兴师言救韩。命战车满道路，发信臣，多其车，重其币。
谓韩王曰： 不谷国虽小，已悉发之矣。
愿大国遂肆志于秦，不谷将以楚殉韩。 
韩王闻之大说，乃止公仲之行。
公仲曰： 不可。夫以实伐我者秦也，以虚名救我者楚也。
王恃楚之虚名，而轻绝强秦之敌，王必为天下大笑。
且楚韩非兄弟之国也，又非素约而谋伐秦也。
已有伐形，因发兵言救韩，此必陈轸之谋也。
且王已使人报于秦矣，今不行，是欺秦也。
夫轻欺强秦而信楚之谋臣，恐王必悔之。 
韩王不听，遂绝于秦。
秦因大怒，益甲伐韩，大战，楚救不至韩。
十九年，大破我岸门。
太子仓质于秦以和。
二十一年，与秦共攻楚，败楚将屈丐，斩首八万于丹阳。
是岁，宣惠王卒，太子仓立，是为襄王。
襄王四年，与秦武王会临晋。
其秋，秦使甘茂攻我宜阳。
五年，秦拔我宜阳，斩首六万。
秦武王卒。
六年，秦复与我武遂。
九年，秦复取我武遂。
十年，太子婴朝秦而归。
十一年，秦伐我，取穰。
与秦伐楚，败楚将唐眛。
十二年，太子婴死。
公子咎、公子虮虱争为太子。
时虮虱质于楚。
苏代谓韩咎曰： 虮虱亡在楚，楚王欲内之甚。
今楚兵十余万在方城之外，公何不令楚王筑万室之都雍氏之旁，韩必起兵以救之，公必将矣。
公因以韩楚之兵奉虮虱而内之，其听公必矣，必以楚韩封公也。 
韩咎从其计。
楚围雍氏，韩求救于秦。
秦未为发，使公孙昧入韩。
公仲曰： 子以秦为且救韩乎？ 
对曰： 秦王之言曰 请道南郑、蓝田，出兵于楚以待公 。
殆不合矣。 
公仲曰： 子以为果乎？ 
对曰： 秦王必祖张仪之故智。
楚威王攻梁也，张仪谓秦王曰： 与楚攻魏，魏折而入于楚，韩固其与国也，是秦孤也。
不如出兵以到之，魏楚大战，秦取西河之外以归。 
今其状阳言与韩，其实阴善楚。
公待秦而到，必轻与楚战。
楚阴得秦之不用也，必易与公相支也。
公战而胜楚，遂与公乘楚，施三川而归。
公战不胜楚，楚塞三川守之，公不能救也。
窃为公患之。
司马庚三反于郢，甘茂与昭鱼遇于商于，其言收玺，实类有约也。 
公仲恐，曰： 然则奈何？ 
曰： 公必先韩而后秦，先身而后张仪。
公不如亟以国合于齐楚，齐楚必委国于公。
公之所恶者张仪也，其实犹不无秦也。 
于是楚解雍氏围。
苏代又谓秦太后弟芈戎曰： 公叔、伯婴恐秦楚之内虮虱也，公何不为韩求质子于楚？
楚王听入质子于韩，则公叔、伯婴知秦楚之不以虮虱为事，必以韩合于秦楚。
秦楚挟韩以窘魏，魏氏不敢合于齐，是齐孤也。
公又为秦求质子于楚，楚不听，怨结于韩。
韩挟齐魏以围楚，楚必重公。
公挟秦楚之重以积德于韩，公叔、伯婴必以国待公。 
于是虮虱竟不得归韩。
韩立咎为太子。
齐、魏王来。
十四年，与齐、魏王共击秦，至函谷而军焉。
十六年，秦与我河外及武遂。
襄王卒，太子咎立，是为厘王。
厘王三年，使公孙喜率周、魏攻秦。
秦败我二十四万，虏喜伊阙。
五年，秦拔我宛。
六年，与秦武遂地二百里。
十年，秦败我师于夏山。
十二年，与秦昭王会西周而佐秦攻齐。
齐败，愍王出亡。十四年，与秦会两周间。
二十一年，使暴䳒救魏，为秦所败，䳒走开封。
二十三年，赵、魏攻我华阳。
韩告急于秦，秦不救。
韩相国谓陈筮曰： 事急，愿公虽病，为一宿之行。 
陈筮见穰侯。
穰侯曰： 事急乎？
故使公来。 
陈筮曰： 未急也。 
穰侯怒曰： 是可以为公之主使乎？
夫冠盖相望，告敝邑甚急，公来言未急，何也？ 
陈筮曰： 彼韩急则将变而佗从；以未急，故复来耳。 
穰侯曰： 公无见王，请今发兵救韩。 
八日而至，败赵、魏于华阳之下。
是岁，厘王卒，子桓惠王立。
桓惠王元年，伐燕。
九年，秦拔我陉，城汾旁。
十年，秦击我于太行，我上党郡守以上党郡降赵。
十四年，秦拔赵上党，杀马服子卒四十余万于长平。
十七年，秦拔我阳城、负黍。
二十二年，秦昭王卒。
二十四年，秦拔我城皋、荥阳。
二十六年，秦悉拔我上党。
二十九年，秦拔我十三城。
三十四年，桓惠王卒，子王安立。
王安五年，秦攻韩，韩急，使韩非使秦，秦留非，因杀之。
九年，秦虏王安，尽入其地，为颍川郡。
韩遂亡。
太史公曰：韩厥之感晋景公，绍赵孤之子武，以成程婴、公孙杵臼之义，此天下之阴德也。
韩氏之功，于晋未睹其大者也。然与赵、魏终为诸侯十余世，宜乎哉！
