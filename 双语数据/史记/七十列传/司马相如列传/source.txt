司马相如者，蜀郡成都人也，字长卿。
少时好读书，学击剑，故其亲名之曰犬子。
相如既学，慕蔺相如之为人，更名相如。
以赀为郎，事孝景帝，为武骑常侍，非其好也。
会景帝不好辞赋，是时梁孝王来朝，从游说之士齐人邹阳、淮阴枚乘、吴庄忌夫子之徒，相如见而说之，因病免，客游梁。
梁孝王令与诸生同舍，相如得与诸生游士居数岁，乃著子虚之赋。
会梁孝王卒，相如归，而家贫，无以自业。
素与临邛令王吉相善，吉曰： 长卿久宦游不遂，而来过我。 
於是相如往，舍都亭。
临邛令缪为恭敬，日往朝相如。
相如初尚见之，後称病，使从者谢吉，吉愈益谨肃。
临邛中多富人，而卓王孙家僮八百人，程郑亦数百人，二人乃相谓曰： 令有贵客，为具召之。 
并召令。
令既至，卓氏客以百数。
至日中，谒司马长卿，长卿谢病不能往，临邛令不敢尝食，自往迎相如。
相如不得已，彊往，一坐尽倾。
酒酣，临邛令前奏琴曰： 窃闻长卿好之，原以自娱。 
相如辞谢，为鼓一再行。
是时卓王孙有女文君新寡，好音，故相如缪与令相重，而以琴心挑之。
相如之临邛，从车骑，雍容间雅甚都；及饮卓氏，弄琴，文君窃从户窥之，心悦而好之，恐不得当也。
既罢，相如乃使人重赐文君侍者通殷勤。
文君夜亡奔相如，相如乃与驰归成都。
家居徒四壁立。
卓王孙大怒曰： 女至不材，我不忍杀，不分一钱也。 
人或谓王孙，王孙终不听。
文君久之不乐，曰： 长卿第俱如临邛，从昆弟假贷犹足为生，何至自苦如此！ 
相如与俱之临邛，尽卖其车骑，买一酒舍酤酒，而令文君当炉。
相如身自著犊鼻裈，与保庸杂作，涤器於市中。
卓王孙闻而耻之，为杜门不出。
昆弟诸公更谓王孙曰： 有一男两女，所不足者非财也。
今文君已失身於司马长卿，长卿故倦游，虽贫，其人材足依也，且又令客，独柰何相辱如此！ 
卓王孙不得已，分予文君僮百人，钱百万，及其嫁时衣被财物。
文君乃与相如归成都，买田宅，为富人。
居久之，蜀人杨得意为狗监，侍上。
上读子虚赋而善之，曰： 朕独不得与此人同时哉！ 
得意曰： 臣邑人司马相如自言为此赋。 
上惊，乃召问相如。
相如曰： 有是。
然此乃诸侯之事，未足观也。
请为天子游猎赋，赋成奏之。 
上许，令尚书给笔札。
相如以 子虚 ，虚言也，为楚称； 乌有先生 者，乌有此事也，为齐难； 无是公 者，无是人也，明天子之义。
故空藉此三人为辞，以推天子诸侯之苑囿。
其卒章归之於节俭，因以风谏。
奏之天子，天子大说。
其辞曰：
楚使子虚使於齐，齐王悉发境内之士，备车骑之众，与使者出田。
田罢，子虚过詑乌有先生，而无是公在焉。
坐定，乌有先生问曰： 今日田乐乎？ 
子虚曰： 乐。  获多乎？ 
曰： 少。 
 然则何乐？ 
曰： 仆乐齐王之欲夸仆以车骑之众，而仆对以云梦之事也。 
曰： 可得闻乎？ 子虚曰： 可。
王驾车千乘，选徒万骑，田於海滨。
列卒满泽，罘罔弥山，揜兔辚鹿，射麋脚麟。
鹜於盐浦，割鲜染轮。
射中获多，矜而自功。
顾谓仆曰： 楚亦有平原广泽游猎之地饶乐若此者乎？
楚王之猎何与寡人？ 
仆下车对曰： 臣，楚国之鄙人也，幸得宿卫十有馀年，时从出游，游於後园，览於有无，然犹未能遍睹也，又恶足以言其外泽者乎！ 
齐王曰： 虽然，略以子之所闻见而言之。 
 仆对曰： 唯唯。臣闻楚有七泽，尝见其一，未睹其馀也。
臣之所见，盖特其小小者耳，名曰云梦。
云梦者，方九百里，其中有山焉。
其山则盘纡岪郁，隆崇嵂崒；岑岩参差，日月蔽亏；交错纠纷，上干青云；罢池陂纮，下属江河。
其土则丹青赭垩，雌黄白附，锡碧金银，众色炫燿，照烂龙鳞。
其石则赤玉玫瑰，琳渼琨珸，瑊玏玄厉，萩石武夫。
其东则有蕙圃衡兰，芷若射干，穹穷昌蒲，江离麋芜，诸蔗猼且。
其南则有平原广泽，登降纮靡，案衍坛曼，缘以大江，限以巫山。
其高燥则生葴蓇苞荔，薛莎青薠。
其卑湿则生藏莨蒹葭，东蔷雕胡，莲藕菰芦，菴轩芋，物居之，不可胜图。
其西则有涌泉清池，激水推移；外发芙蓉菱华，内隐钜石白沙。
其中则有神龟蛟鼍，玳瑁鳖鼋。
其北则有阴林巨树，楩棻豫章，桂椒木兰，离硃杨，楂梸甹栗，橘柚芬芳。
其上则有赤猿蠷蝚，鹓雏孔鸾，腾远射干。
其下则有白虎玄豹，蟃蜒貙豻，兕象野犀，穷奇獌狿。
  於是乃使专诸之伦，手格此兽。
楚王乃驾驯驳之驷，乘雕玉之舆，靡鱼须之桡旃，曳明月之珠旗，建干将之雄戟，左乌嗥之雕弓，右夏服之劲箭；阳子骖乘，纤阿为御；案节未舒，即陵狡兽，辚邛邛，槅距虚，轶野马而湜騊駼，乘遗风而射游骐；儵眒凄浰，雷动熛至，星流霆击，弓不虚发，中必决眦，洞胸达腋，绝乎心系，获若雨兽，揜草蔽地。
於是楚王乃弭节裴回，翱翔容与，览乎阴林，观壮士之暴怒，与猛兽之恐惧，徼受诎，殚睹物之变态。
  於是郑女曼姬，被阿锡，揄纻缟，櫜纤罗，垂雾縠；襞积褰绉，纡徐委曲，郁桡谿谷；衯衯裶裶，扬袘恤削，蜚纤垂髾；扶与猗靡，吸呷萃蔡，下摩兰蕙，上拂羽盖，错翡翠之威蕤，缪绕玉绥；缥乎忽忽，若神仙之仿佛。  於是乃相与獠於蕙圃，媻珊勃窣上金隄，揜翡翠，射鵕璘，微矰出，纤缴施，弋白鹄，连驾鹅，双鸧下，玄鹤加。怠而後发，游於清池；浮文鹢，扬桂枻，张翠帷，建羽盖，罔玳瑁，钓紫贝；摐金鼓，吹鸣籁，榜人歌，声流喝，水蟲骇，波鸿沸，涌泉起，奔扬会，礧石相击，硠硠潏潏，若雷霆之声，闻乎数百里之外。  将息獠者，击灵鼓，起烽燧，车案行，骑就队，纚乎淫淫，班乎裔裔。
於是楚王乃登阳云之台，泊乎无为，澹乎自持，勺药之和具而後御之。
不若大王终日驰骋而不下舆，脟割轮淬，自以为娱。
臣窃观之，齐殆不如。 
於是王默然无以应仆也。 
乌有先生曰： 是何言之过也！
足下不远千里，来况齐国，王悉发境内之士，而备车骑之众，以出田，乃欲戮力致获，以娱左右也，何名为夸哉！
问楚地之有无者，原闻大国之风烈，先生之馀论也。
今足下不称楚王之德厚，而盛推云梦以为高，奢言淫乐而显侈靡，窃为足下不取也。
必若所言，固非楚国之美也。
有而言之，是章君之恶；无而言之，是害足下之信。章君之恶而伤私义，二者无一可，而先生行之，必且轻於齐而累於楚矣。
且齐东陼巨海，南有琅邪，观乎成山，射乎之罘，浮勃澥，游孟诸，邪与肃慎为邻，右以汤谷为界，秋田乎青丘，傍徨乎海外，吞若云梦者八九，其於胸中曾不蒂芥。
若乃俶傥瑰伟，异方殊类，珍怪鸟兽，万端鳞萃，充仞其中者，不可胜记，禹不能名，契不能计。
然在诸侯之位，不敢言游戏之乐，苑囿之大；先生又见客，是以王辞而不复，何为无用应哉！ 
无是公听然而笑曰： 楚则失矣，齐亦未为得也。
夫使诸侯纳贡者，非为财币，所以述职也；封疆画界者，非为守御，所以禁淫也。
今齐列为东籓，而外私肃慎，捐国逾限，越海而田，其於义故未可也。
且二君之论，不务明君臣之义而正诸侯之礼，徒事争游猎之乐，苑囿之大，欲以奢侈相胜，荒淫相越，此不可以扬名发誉，而適足以贬君自损也。
且夫齐楚之事又焉足道邪！
君未睹夫巨丽也，独不闻天子之上林乎？
 左苍梧，右西极，丹水更其南，紫渊径其北；终始霸浐，出入泾渭；酆鄗潦潏，纡馀委蛇，经营乎其内。
荡荡兮八川分流，相背而异态。东西南北，驰骛往来，出乎椒丘之阙，行乎洲淤之浦，径乎桂林之中，过乎泱莽之野。
汨乎浑流，顺阿而下，赴隘陕之口。
触穹石，激堆埼，沸乎暴怒，汹涌滂晞，滭浡滵汩，湢测泌瀄，横流逆折，转腾潎洌，澎濞沆瀣，穹隆云挠，蜿胶戾，逾波趋浥，莅莅下濑，批壧旻壅，饹扬滞沛，临坻注壑，瀺灂霣坠，湛湛隐隐，砰磅訇潏，潏潏淈淈，湁潗鼎沸，驰波跳沫，汩槃漂疾，悠远长怀，寂漻无声，肆乎永归。
然後灝溔潢漾，安翔徐徊，翯乎滈々，东注大湖，衍溢陂池。
於是乎蛟龙赤螭，靧亸螹离，鰅騄鰬魠，禺禺鱋魶，揵鳍擢尾，振鳞奋翼，潜处于深岩；鱼鳖讙声，万物众夥，明月珠子，玓瓅江靡，蜀石黄鶗，水玉磊砢，磷磷烂烂，采色霅旰，丛积乎其中。
鸿鹄鹔鸨，磻蟏鸀，鴂目，烦鹜鷛醁，澥昉鸕，群浮乎其上。
汎淫泛滥，随风澹淡，与波摇荡，掩薄草渚，唼喋菁藻，咀嚼菱藕。
 於是乎崇山巃嵸，崔巍嵯峨，深林钜木，崭岩嵾嵯，九嵏、嶻，南山峨峨，岩纮甗锜，嶊崣崛崎，振谿通谷，蹇产沟渎，谽呀豁閜，轗陵别岛，崴磈岧瘣，丘虚崛嶮，隐辚郁鹍，登降施靡，陂池貏豸，沇溶淫鬻，散涣夷陆，亭皋千里，靡不被筑。
掩以绿蕙，被以江离，糅以蘼芜，杂以流夷。尃结缕，欑戾莎，揭车衡兰，本射干，茈姜蘘荷，葴橙若荪，鲜枝黄砾，蒋芧青薠，布濩闳泽，延曼太原，丽靡广衍，应风披靡，吐芳扬烈，郁郁斐斐，众香发越，肸蚃布写，餔苾勃。 於是乎周览泛观，瞋盼轧沕，芒芒恍忽，视之无端，察之无崖。
日出东沼，入於西陂。
其南则隆冬生长，踊水跃波；兽则偁旄敠犛，沈牛麈麋，赤首圜题，穷奇象犀。
其北则盛夏含冻裂地，涉冰揭河；兽则麒麟角湲，騊駼橐扆，蛩蛩驒騱，駃騠驴骡。
 於是乎离宫别馆，弥山跨谷，高廊四注，重坐曲阁，华榱璧珰，辇道纚属，步朓周流，长途中宿。
夷颙筑堂，累台增成，岩穾洞房，俯杳眇而无见，仰攀橑而扪天，奔星更於闺闼，宛虹拖於楯轩。
青虬蚴蟉於东箱，象舆婉蝉於西清，灵圉燕於间观，偓佺之伦暴於南荣，醴泉涌於清室，通川过乎中庭。
槃石裖崖，嵚岩倚倾，嵯峨磼酺，刻削峥嵘，玫瑰碧琳，珊瑚丛生，渼玉旁唐，瑸斒文鳞，赤瑕驳荦，杂臿其间，垂绥琬琰，和氏出焉。
 於是乎卢橘夏孰，黄甘橙楱，枇杷橪柿，楟柰厚朴，甹枣杨梅，樱桃蒲陶，隐夫郁棣，榙濛荔枝，罗乎後宫，列乎北园。
崒丘陵，下平原，扬翠叶，杌紫茎，发红华，秀硃荣，煌煌扈扈，照曜钜野。
沙棠栎櫧，华氾弇栌，留落胥馀，仁频并闾，欃檀木兰，豫章女贞，长千仞，大连抱，夸条直暢，实叶葰茂，攒立丛倚，连卷累佹，崔错骫，阬衡閜砢，垂条扶於，落英幡纚，纷容萧蔘，旖旎从风，浏莅吸，盖象金石之声，管籥之音。
柴池茈虒，旋环後宫，杂遝累辑，被山缘谷，循阪下隰，视之无端，究之无穷。
 於是玄猿素雌，蜼玃飞鸓，蛭蜩蠗蝚，螹胡蛫，栖息乎其间；长啸哀鸣，翩幡互经，夭蟜枝格，偃蹇杪颠。
於是乎隃绝梁，腾殊榛，捷垂条，踔稀间，牢落陆离，烂曼远迁。
 若此辈者，数千百处。嬉游往来，宫宿馆舍，庖厨不徙，後宫不移，百官备具。
 於是乎背秋涉冬，天子校猎。
乘镂象，六玉虬，拖蜺旌，靡云旗，前皮轩，後道游；孙叔奉辔，卫公骖乘，扈从横行，出乎四校之中。
鼓严簿，纵獠者，江河为阹，泰山为橹，车骑雷起，隐天动地，先後陆离，离散别追，淫淫裔裔，缘陵流泽，云布雨施。 
 生貔豹，搏豺狼，手熊罴，足野羊，蒙鹖苏，绔白虎，被豳文，跨野马。
陵三颙之危，下碛历之坻；俓鷟赴险，越壑厉水。
推蜚廉，弄解豸，格瑕蛤，鋋猛氏，罥騕褭，射封豕。
箭不苟害，解脰陷脑；弓不虚发，应声而倒。
於是乎乘舆弥节裴回，翱翔往来，睨部曲之进退，览将率之变态。
然後浸潭促节，儵夐远去，流离轻禽，槅履狡兽，轊白鹿，捷狡兔，轶赤电，遗光燿，追怪物，出宇宙，弯繁弱，满白羽，射游枭，栎蜚虡，择肉後发，先中命处，弦矢分，艺殪仆。
 然後扬节而上浮，陵惊风，历骇梠，乘虚无，与神俱，辚玄鹤，乱昆鸡。遒孔鸾，促鵕璘，拂鹥鸟，捎凤皇，捷鸳雏，掩焦明。
 道尽涂殚，回车而还。
招摇乎襄羊，降集乎北纮，率乎直指，闇乎反乡。
蹶石，历封峦，过乂鹊，望露寒，下棠梨，息宜春，西驰宣曲，濯鹢牛首，登龙台，掩细柳，观士大夫之勤略，钧獠者之所得获。
徒车之所辚轹，乘骑之所蹂若，人民之所蹈騃，与其穷极倦，惊惮慴伏，不被创刃而死者，佗佗籍籍，填阬满谷，揜平弥泽。
 於是乎游戏懈怠，置酒乎昊天之台，张乐乎轇輵之宇；撞千石之钟，立万石之钜；建翠华之旗，树灵鼍之鼓。奏陶唐氏之舞，听葛天氏之歌，千人唱，万人和，山陵为之震动，川谷为之荡波。
巴俞宋蔡，淮南于遮，文成颠歌，族举递奏，金鼓迭起，铿鎗铛剸，洞心骇耳。
荆吴郑卫之声，韶濩武象之乐，阴淫案衍之音，鄢郢缤纷，激楚结风，俳优侏儒，狄鞮之倡，所以娱耳目而乐心意者，丽靡烂漫於前，靡曼美色於後。
 若夫青琴宓妃之徒，绝殊离俗，姣冶嫺都，靓庄刻饬，便嬛绰约，柔桡嬛嬛，妩媚佺弱；抴独茧之褕袘，眇阎易以戌削，编姺徶蘋，与世殊服；芬香沤郁，酷烈淑郁；皓齿粲烂，宜笑旳皪；长眉连娟，微睇釂藐；色授魂与，心愉於侧。 於是酒中乐酣，天子芒然而思，似若有亡。曰： 嗟乎，此泰奢侈！
朕以览听馀间，无事弃日，顺天道以杀伐，时休息於此，恐後世靡丽，遂往而不反，非所以为继嗣创业垂统也。 
於是乃解酒罢猎，而命有司曰： 地可以垦辟，悉为农郊，以赡萌隶；隤墙填堑，使山泽之民得至焉。
实陂池而勿禁，虚宫观而勿仞。
发仓廪以振贫穷，补不足，恤鳏寡，存孤独。
出德号，省刑罚，改制度，易服色，更正朔，与天下为始。 
 於是历吉日以齐戒，袭朝衣，乘法驾，建华旗，鸣玉鸾，游乎六艺之囿，骛乎仁义之涂，览观春秋之林，射貍首，兼驺虞，弋玄鹤，建干戚，载云鶒，揜群雅，悲伐檀，乐乐胥，修容乎礼园，翱翔乎书圃，述易道，放怪兽，登明堂，坐清庙，恣群臣，奏得失，四海之内，靡不受获。
於斯之时，天下大说，乡风而听，随流而化，喟然兴道而迁义，刑错而不用，德隆乎三皇，功羡於五帝。若此，故猎乃可喜也。
 若夫终日暴露驰骋，劳神苦形，罢车马之用，抏士卒之精，费府库之财，而无德厚之恩，务在独乐，不顾众庶，忘国家之政，而贪雉兔之获，则仁者不由也。
从此观之，齐楚之事，岂不哀哉！
地方不过千里，而囿居九百，是草木不得垦辟，而民无所食也。
夫以诸侯之细，而乐万乘之所侈，仆恐百姓之被其尤也。 
於是二子愀然改容，超若自失，逡巡避席曰： 鄙人固陋，不知忌讳，乃今日见教，谨闻命矣。 
赋奏，天子以为郎。
无是公言天子上林广大，山谷水泉万物，乃子虚言楚云梦所有甚众，侈靡过其实，且非义理所尚，故删取其要，归正道而论之。
相如为郎数岁，会唐蒙使略通夜郎西僰中，发巴蜀吏卒千人，郡又多为发转漕万馀人，用兴法诛其渠帅，巴蜀民大惊恐。
上闻之，乃使相如责唐蒙，因喻告巴蜀民以非上意。
檄曰：
告巴蜀太守：蛮夷自擅不讨之日久矣，时侵犯边境，劳士大夫。
陛下即位，存抚天下，辑安中国。
然後兴师出兵，北征匈奴，单于怖骇，交臂受事，诎膝请和。
康居西域，重译请朝，稽首来享。
移师东指，闽越相诛。
右吊番禺，太子入朝。
南夷之君，西僰之长，常效贡职，不敢怠堕，延颈举踵，喁喁然皆争归义，欲为臣妾，道里辽远，山川阻深，不能自致。
夫不顺者已诛，而为善者未赏，故遣中郎将往宾之，发巴蜀士民各五百人，以奉币帛，卫使者不然，靡有兵革之事，战斗之患。
今闻其乃发军兴制，惊惧子弟，忧患长老，郡又擅为转粟运输，皆非陛下之意也。
当行者或亡逃自贼杀，亦非人臣之节也。
夫边郡之士，闻烽举燧燔，皆摄弓而驰，荷兵而走，流汗相属，唯恐居後，触白刃，冒流矢，义不反顾，计不旋踵，人怀怒心，如报私雠。
彼岂乐死恶生，非编列之民，而与巴蜀异主哉？
计深虑远，急国家之难，而乐尽人臣之道也。
故有剖符之封，析珪而爵，位为通侯，居列东第，终则遗显号於後世，传土地於子孙，行事甚忠敬，居位甚安佚，名声施於无穷，功烈著而不灭。
是以贤人君子，肝脑涂中原，膏液润野草而不辞也。
今奉币役至南夷，即自贼杀，或亡逃抵诛，身死无名，谥为至愚，耻及父母，为天下笑。
人之度量相越，岂不远哉！
然此非独行者之罪也，父兄之教不先，子弟之率不谨也；寡廉鲜耻，而俗不长厚也。
其被刑戮，不亦宜乎！
陛下患使者有司之若彼，悼不肖愚民之如此，故遣信使晓喻百姓以发卒之事，因数之以不忠死亡之罪，让三老孝弟以不教诲之过。
方今田时，重烦百姓，已亲见近县，恐远所谿谷山泽之民不遍闻，檄到，亟下县道，使咸知陛下之意，唯毋忽也。
相如还报。
唐蒙已略通夜郎，因通西南夷道，发巴、蜀、广汉卒，作者数万人。
治道二岁，道不成，士卒多物故，费以巨万计。
蜀民及汉用事者多言其不便。
是时邛筰之君长闻南夷与汉通，得赏赐多，多欲原为内臣妾，请吏，比南夷。
天子问相如，相如曰： 邛、筰、厓、駹者近蜀，道亦易通，秦时尝通为郡县，至汉兴而罢。
今诚复通，为置郡县，愈於南夷。 
天子以为然，乃拜相如为中郎将，建节往使。
副使王然于、壶充国、吕越人驰四乘之传，因巴蜀吏币物以赂西夷。
至蜀，蜀太守以下郊迎，县令负弩矢先驱，蜀人以为宠。
於是卓王孙、临邛诸公皆因门下献牛酒以交驩。
卓王孙喟然而叹，自以得使女尚司马长卿晚，而厚分与其女财，与男等同。
司马长卿便略定西夷，邛、筰、厓、駹、斯榆之君皆请为内臣。
除边关，关益斥，西至沬、若水，南至牂柯为徼，通零关道，桥孙水以通邛都。
还报天子，天子大说。
相如使时，蜀长老多言通西南夷不为用，唯大臣亦以为然。
相如欲谏，业已建之，不敢，乃著书，籍以蜀父老为辞，而己诘难之，以风天子，且因宣其使指，令百姓知天子之意。
其辞曰：
汉兴七十有八载，德茂存乎六世，威武纷纭，湛恩汪濊，群生澍濡，洋溢乎方外。
於是乃命使西征，随流而攘，风之所被，罔不披靡。
因朝厓从駹，定筰存邛，略斯榆，举苞满，结轶还辕，东乡将报，至于蜀都。
耆老大夫荐绅先生之徒二十有七人，俨然造焉。
辞毕，因进曰： 盖闻天子之於夷狄也，其义羁縻勿绝而已。
今罢三郡之士，通夜郎之涂，三年於兹，而功不竟，士卒劳倦，万民不赡，今又接以西夷，百姓力屈，恐不能卒业，此亦使者之累也，窃为左右患之。
且夫邛、筰、西僰之与中国并也，历年兹多，不可记已。
仁者不以德来，彊者不以力并，意者其殆不可乎！
今割齐民以附夷狄，弊所恃以事无用，鄙人固陋，不识所谓。 
使者曰： 乌谓此邪？
必若所云，则是蜀不变服而巴不化俗也。
余尚恶闻若说。
然斯事体大，固非观者之所觏也。
余之行急，其详不可得闻已，请为大夫粗陈其略。
 盖世必有非常之人，然後有非常之事；有非常之事，然後有非常之功。
非常者，固常之所异也。
故曰非常之原，黎民惧焉；及臻厥成，天下晏如也。
 昔者鸿水浡出，氾滥衍溢，民人登降移徙，陭麕而不安。
夏后氏戚之，乃堙鸿水，决江疏河，漉沈赡菑，东归之於海，而天下永宁。
当斯之勤，岂唯民哉。
心烦於虑而身亲其劳，躬胝无胈，肤不生毛。
故休烈显乎无穷，声称浃乎于兹。
 且夫贤君之践位也。岂特委琐握麀，拘文牵俗，循诵习传，当世取说云尔哉！
必将崇论闳议，创业垂统，为万世规。
故驰骛乎兼容并包，而勤思乎参天贰地。
且诗不云乎： 普天之下，莫非王土；率土之滨，莫非王臣。 
是以六合之内，八方之外，浸浔衍溢，怀生之物有不浸润於泽者，贤君耻之。
今封疆之内，冠带之伦，咸获嘉祉，靡有阙遗矣。
而夷狄殊俗之国，辽绝异党之地，舟舆不通，人迹罕至，政教未加，流风犹微。
内之则犯义侵礼於边境，外之则邪行横作，放弑其上。君臣易位，尊卑失序，父兄不辜，幼孤为奴，系累号泣，内乡而怨，曰 盖闻中国有至仁焉，德洋而恩普，物靡不得其所，今独曷为遗己 。
举踵思慕，若枯旱之望雨。
盭夫为之垂涕，况乎上圣，又恶能已？
故北出师以讨彊胡，南驰使以诮劲越。
四面风德，二方之君鳞集仰流，原得受号者以亿计。
故乃关沬、若，徼牂柯，镂零山，梁孙原。
创道德之涂，垂仁义之统。
将博恩广施，远抚长驾，使疏逖不闭，阻深闇昧得耀乎光明，以偃甲兵於此，而息诛伐於彼。
遐迩一体，中外提福，不亦康乎？
夫拯民於沈溺，奉至尊之休德，反衰世之陵迟，继周氏之绝业，斯乃天子之急务也。
百姓虽劳，又恶可以已哉？
 且夫王事固未有不始於忧勤，而终於佚乐者也。
然则受命之符，合在於此矣。
方将增泰山之封，加梁父之事，鸣和鸾，扬乐颂，上咸五，下登三。
观者未睹指，听者未闻音，犹鹪明已翔乎寥廓，而罗者犹视乎薮泽。悲夫！ 
於是诸大夫芒然丧其所怀来而失厥所以进，喟然并称曰： 允哉汉德，此鄙人之所原闻也。
百姓虽怠，请以身先之。 
敞罔靡徙，因迁延而辞避。
其後人有上书言相如使时受金，失官。
居岁馀，复召为郎。
相如口吃而善著书。
常有消渴疾。
与卓氏婚，饶於财。
其进仕宦，未尝肯与公卿国家之事，称病间居，不慕官爵。
常从上至长杨猎，是时天子方好自击熊彘，驰逐野兽，相如上疏谏之。其辞曰：臣闻物有同类而殊能者，故力称乌获，捷言庆忌，勇期贲、育。
臣之愚，窃以为人诚有之，兽亦宜然。
今陛下好陵阻险，射猛兽，卒然遇轶材之兽，骇不存之地，犯属车之清尘，舆不及还辕，人不暇施巧，虽有乌获、逢蒙之伎，力不得用，枯木朽株尽为害矣。
是胡越起於毂下，而羌夷接轸也，岂不殆哉！
虽万全无患，然本非天子之所宜近也。
且夫清道而後行，中路而後驰，犹时有衔橛之变，而况涉乎蓬蒿，驰乎丘坟，前有利兽之乐而内无存变之意，其为祸也不亦难矣！
夫轻万乘之重不以为安，而乐出於万有一危之涂以为娱，臣窃为陛下不取也。
盖明者远见於未萌而智者避危於无形，祸固多藏於隐微而发於人之所忽者也。故鄙谚曰 家累千金，坐不垂堂 。
此言虽小，可以喻大。
臣原陛下之留意幸察。
上善之。
还过宜春宫，相如奏赋以哀二世行失也。
其辞曰：
登陂阤之长阪兮，坌入曾宫之嵯峨。
临曲江之隑州兮，望南山之参差。
岩岩深山之谾々兮，通谷魌兮谽。
汩淢噏习以永逝兮，注平皋之广衍。
观众树之塕兮，览之榛榛。
东驰土山兮，北揭石濑。
弥节容与兮，历吊二世。
持身不谨兮，亡国失埶。
信谗不寤兮，宗庙灭绝。
呜呼哀哉！
操行之不得兮，坟墓芜秽而不脩兮，魂无归而不食。夐邈绝而不齐兮，弥久远而愈鬐。
精罔阆而飞扬兮，拾九天而永逝。
呜呼哀哉！
相如拜为孝文园令。
天子既美子虚之事，相如见上好仙道，因曰： 上林之事未足美也，尚有靡者。
臣尝为大人赋，未就，请具而奏之。 
其辞曰：世有大人兮，在于中州。宅弥万里兮，曾不足以少留。
悲世俗之迫隘兮，朅轻举而远游。
垂绛幡之素蜺兮，载云气而上浮。
建格泽之长竿兮，总光耀之采旄。
垂旬始以为幓兮，抴彗星而为髾。
掉指桥以偃蹇兮，又旖旎以招摇。
揽欃枪以为旌兮，靡屈虹而为绸。
红杳渺以眩湣兮，猋风涌而云浮。
驾应龙象舆之蠖略逶丽兮，骖赤螭青虬之鞮蟉蜿蜒。
低卬夭蟜据以骄骜兮，诎折隆穷蠼以连卷沛艾赳螑仡以佁儗兮，放散畔岸骧以孱颜。
跮踱輵辖容以委丽兮，绸缪偃蹇怵鞨以梁倚。
纠蓼叫奡蹋以艐路兮，蔑蒙踊跃腾而狂趡。
莅飒卉翕熛至电过兮，焕然雾除，霍然云消。
邪绝少阳而登太阴兮，与真人乎相求。
互折窈窕以右转兮，横厉飞泉以正东。
悉徵灵圉而选之兮，部乘众神於瑶光。使五帝先导兮，反太一而从陵阳。
左玄冥而右含雷兮，前陆离而後潏湟。
厮征伯侨而役羡门兮，属岐伯使尚方。
祝融惊而跸御兮，清雰气而後行。
屯余车其万乘兮，綷云盖而树华旗。
使句芒其将行兮，吾欲往乎南嬉。
历唐尧於崇山兮，过虞舜於九疑。
纷湛湛其差错兮，杂遝胶葛以方驰。
骚扰冲苁其相纷挐兮，滂濞泱轧洒以林离。钻罗列聚丛以茏茸兮，衍曼流烂坛以陆离。
径入雷室之砰磷郁律兮，洞出鬼谷之嚬礨嵬靺。
遍览八纮而观四荒兮，朅渡九江而越五河。
经营炎火而浮弱水兮，杭绝浮渚而涉流沙。
奄息总极氾滥水嬉兮，使灵娲鼓瑟而舞冯夷。
时若々将混浊兮，召屏翳诛风伯而刑雨师。
西望昆仑之轧沕洸忽兮，直径驰乎三危。
排阊阖而入帝宫兮，载玉女而与之归。
舒阆风而摇集兮，亢乌腾而一止。
低回阴山翔以纡曲兮，吾乃今目睹西王母鱇然白首。
载胜而穴处兮，亦幸有三足乌为之使。
必长生若此而不死兮，虽济万世不足以喜。
回车朅来兮，绝道不周，会食幽都。
呼吸沆瀣餐朝霞，噍咀芝英兮叽琼华。
嬐侵浔而高纵兮，纷鸿涌而上厉。
贯列缺之倒景兮，涉丰隆之滂沛。
驰游道而脩降兮，骛遗雾而远逝。
迫区中之隘陕兮，舒节出乎北垠。
遗屯骑於玄阙兮，轶先驱於寒门。
下峥嵘而无地兮，上寥廓而无天。
视眩眠而无见兮，听惝恍而无闻。
乘虚无而上假兮，超无友而独存。
相如既奏大人之颂，天子大说，飘飘有凌云之气，似游天地之间意。
相如既病免，家居茂陵。
天子曰： 司马相如病甚，可往从悉取其书；若不然，後失之矣。 
使所忠往，而相如已死，家无书。
问其妻，对曰： 长卿固未尝有书也。
时时著书，人又取去，即空居。
长卿未死时，为一卷书，曰有使者来求书，奏之。
无他书。 
其遗札书言封禅事，奏所忠。
忠奏其书，天子异之。
其书曰：伊上古之初肇，自昊穹兮生民，历撰列辟，以迄于秦。
率迩者踵武，逖听者风声。纷纶葳蕤，堙灭而不称者，不可胜数也。
续昭夏，崇号谥，略可道者七十有二君。
罔若淑而不昌，畴逆失而能存？
轩辕之前，遐哉邈乎，其详不可得闻也。
五三六经载籍之传，维见可观也。书曰 元首明哉，股肱良哉 。
因斯以谈，君莫盛於唐尧，臣莫贤於后稷。
后稷创业於唐，公刘发迹於西戎，文王改制，爰周郅隆，大行越成，而後陵夷衰微，千载无声，岂不善始善终哉。
然无异端，慎所由於前，谨遗教於後耳。
故轨迹夷易，易遵也；湛恩濛涌，易丰也；宪度著明，易则也；垂统理顺，易继也。
是以业隆於繦褓而崇冠于二后。
揆厥所元，终都攸卒，未有殊尤绝迹可考于今者也。
然犹蹑梁父，登泰山，建显号，施尊名。
大汉之德，逢涌原泉，沕潏漫衍，旁魄四塞，云尃雾散，上暢九垓，下溯八埏。
怀生之类霑濡浸润，协气横流，武节飘逝，迩陕游原，迥阔泳沫，首恶湮没，闇昧昭晢，昆蟲凯泽，回首面内。
然後囿驺虞之珍群，徼麋鹿之怪兽，鳒一茎六穗於庖，牺双共抵之兽，获周馀珍收龟于岐，招翠黄乘龙於沼。鬼神接灵圉，宾於间馆。奇物谲诡，俶傥穷变。钦哉，符瑞臻兹，犹以为薄，不敢道封禅。
盖周跃鱼陨杭，休之以燎，微夫斯之为符也，以登介丘，不亦恧乎！
进让之道，其何爽与？
於是大司马进曰： 陛下仁育群生，义征不憓，诸夏乐贡，百蛮执贽，德侔往初，功无与二，休烈浃洽，符瑞众变，期应绍至，不特创见。
意者泰山、梁父设坛场望幸，盖号以况荣，上帝垂恩储祉，将以荐成，陛下谦让而弗发也。挈三神之驩，缺王道之仪，群臣恧焉。
或谓且天为质闇，珍符固不可辞；若然辞之，是泰山靡记而梁父靡几也。
亦各并时而荣，咸济世而屈，说者尚何称於後，而云七十二君乎？
夫修德以锡符，奉符以行事，不为进越。
故圣王弗替，而修礼地祇，谒款天神，勒功中岳，以彰至尊，舒盛德，发号荣，受厚福，以浸黎民也。
皇皇哉斯事！天下之壮观，王者之丕业，不可贬也。
原陛下全之。
而後因杂荐绅先生之略术，使获燿日月之末光绝炎，以展采错事，犹兼正列其义，校饬厥文，作春秋一艺，将袭旧六为七，摅之无穷，俾万世得激清流，扬微波，蜚英声，腾茂实。
前圣之所以永保鸿名而常为称首者用此，宜命掌故悉奏其义而览焉。 
於是天子沛然改容，曰： 愉乎，朕其试哉！ 
乃迁思回虑，总公卿之议，询封禅之事，诗大泽之博，广符瑞之富。
乃作颂曰：
自我天覆，云之油油。
甘露时雨，厥壤可游。
万物熙熙，怀而慕思。名山非唯雨之，又润泽之；非唯濡之，氾尃濩之。
万物熙熙，怀而慕思。
名山显位，望君之来。
君乎君乎，侯不迈哉！
兹亦於舜，虞氏以兴。濯濯之麟，游彼灵畤。孟冬十月，君俎郊祀。
驰我君舆，帝以享祉。
三濯濯之麟，游彼灵畤。
孟冬十月，君俎郊祀。
驰我君舆，帝以享祉。
三代之前，盖未尝有。
宛宛黄龙，兴德而升；采色炫燿，熿炳煇煌。
正阳显见，觉寤黎烝。
於传载之，云受命所乘。
厥之有章，不必谆谆。
披艺观之，天人之际已交，上下相发允答。
圣王之德，兢兢翼翼也。
故曰 兴必虑衰，安必思危 。
是以汤武至尊严，不失肃祗；舜在假典，顾省厥遗：此之谓也。
司马相如既卒五岁，天子始祭后土。
八年而遂先礼中岳，封于太山，至梁父禅肃然。
相如他所著，若遗平陵侯书、与五公子相难、草木书篇不采，采其尤著公卿者云。
太史公曰：春秋推见至隐，易本隐之以显，大雅言王公大人而德逮黎庶，小雅讥小己之得失，其流及上。
所以言虽外殊，其合德一也。
相如虽多虚辞滥说，然其要归引之节俭，此与诗之风谏何异。
杨雄以为靡丽之赋，劝百风一，犹驰骋郑卫之声，曲终而奏雅，不已亏乎？
余采其语可论者著于篇。
