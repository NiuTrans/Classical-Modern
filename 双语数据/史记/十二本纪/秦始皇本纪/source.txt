秦始皇帝者，秦庄襄王子也。
庄襄王为秦质子於赵，见吕不韦姬，悦而取之，生始皇。
以秦昭王四十八年正月生於邯郸。
及生，名为政，姓赵氏。
年十三岁，庄襄王死，政代立为秦王。
当是之时，秦地已并巴、蜀、汉中，越宛有郢，置南郡矣；北收上郡以东，有河东、太原、上党郡；东至荥阳，灭二周，置三川郡。
吕不韦为相，封十万户，号曰文信侯。
招致宾客游士，欲以并天下。
李斯为舍人。蒙骜、王齮、麃公等为将军。
王年少，初即位，委国事大臣。
晋阳反，元年，将军蒙骜击定之。
二年，麃公将卒攻卷，斩首三万。
三年，蒙骜攻韩，取十三城。
王齮死。
十月，将军蒙骜攻魏氏畼有诡。
岁大饥。
四年，拔畼有诡。
三月，军罢。
秦质子归自赵，赵太子出归国。
十月庚寅，蝗蟲从东方来，蔽天。
天下疫。
百姓内粟千石，拜爵一级。
五年，将军骜攻魏，定酸枣、燕、虚、长平、雍丘、山阳城，皆拔之，取二十城。
初置东郡。
冬雷。
六年，韩、魏、赵、卫、楚共击秦，取寿陵。
秦出兵，五国兵罢。
拔卫，迫东郡，其君角率其支属徙居野王，阻其山以保魏之河内。
七年，彗星先出东方，见北方，五月见西方。
将军骜死。
以攻龙、孤、庆都，还兵攻汲。
彗星复见西方十六日。
夏太后死。
八年，王弟长安君成蟜将军击赵，反，死屯留，军吏皆斩死，迁其民於临洮。
将军壁死，卒屯留、蒲鶮反，戮其尸。
河鱼大上，轻车重马东就食。
嫪毐封为长信侯。
予之山阳地，令毐居之。
宫室车马衣服苑囿驰猎恣毐。
事无小大皆决於毐。
又以河西太原郡更为毐国。
九年，彗星见，或竟天。
攻魏垣、蒲阳。
四月，上宿雍。
己酉，王冠，带剑。
长信侯毐作乱而觉，矫王御玺及太后玺以发县卒及卫卒、官骑、戎翟君公、舍人，将欲攻蕲年宫为乱。
王知之，令相国昌平君、昌文君发卒攻毐。
战咸阳，斩首数百，皆拜爵，及宦者皆在战中，亦拜爵一级。
毐等败走。
即令国中：有生得毐，赐钱百万；杀之，五十万。
尽得毐等。
卫尉竭、内史肆、佐弋竭、中大夫令齐等二十人皆枭首。
车裂以徇，灭其宗。
及其舍人，轻者为鬼薪。
及夺爵迁蜀四千馀家，家房陵。
四月，寒冻，有死者。
杨端和攻衍氏。
彗星见西方，又见北方，从斗以南八十日。
十年，相国吕不韦坐嫪毐免。
桓齮为将军。
齐、赵来置酒。
齐人茅焦说秦王曰： 秦方以天下为事，而大王有迁母太后之名，恐诸侯闻之，由此倍秦也。 
秦王乃迎太后於雍而入咸阳，复居甘泉宫。
大索，逐客，李斯上书说，乃止逐客令。
李斯因说秦王，请先取韩以恐他国，於是使斯下韩。
韩王患之。与韩非谋弱秦。
大梁人尉缭来，说秦王曰： 以秦之彊，诸侯譬如郡县之君，臣但恐诸侯合从，翕而出不意，此乃智伯、夫差、湣王之所以亡也。
原大王毋爱财物，赂其豪臣，以乱其谋，不过亡三十万金，则诸侯可尽。 
秦王从其计，见尉缭亢礼，衣服食饮与缭同。
缭曰： 秦王为人，蜂准，长目，挚鸟膺，豺声，少恩而虎狼心，居约易出人下，得志亦轻食人。
我布衣，然见我常身自下我。
诚使秦王得志於天下，天下皆为虏矣。
不可与久游。 
乃亡去。
秦王觉，固止，以为秦国尉，卒用其计策。
而李斯用事。
十一年，王翦、桓齮、杨端和攻鄴，取九城。
王翦攻阏与、橑杨，皆并为一军。
翦将十八日，军归斗食以下，什推二人从军取鄴安阳，桓齮将。
十二年，文信侯不韦死，窃葬。
其舍人临者，晋人也逐出之；秦人六百石以上夺爵，迁；五百石以下不临，迁，勿夺爵。
自今以来，操国事不道如嫪毐、不韦者籍其门，视此。
秋，复嫪毐舍人迁蜀者。
当是之时，天下大旱，六月至八月乃雨。
十三年，桓齮攻赵平阳，杀赵将扈辄，斩首十万。
王之河南。
正月，彗星见东方。
十月，桓齮攻赵。
十四年，攻赵军於平阳，取宜安，破之，杀其将军。
桓齮定平阳、武城。
韩非使秦，秦用李斯谋，留非，非死云阳。
韩王请为臣。
十五年，大兴兵，一军至鄴，一军至太原，取狼孟。
地动。
十六年九月，发卒受地韩南阳假守腾。
初令男子书年。
魏献地於秦。
秦置丽邑。
十七年，内史腾攻韩，得韩王安，尽纳其地，以其地为郡，命曰颍川。
地动。
华阳太后卒。
民大饥。
十八年，大兴兵攻赵，王翦将上地，下井陉，端和将河内，羌瘣伐赵，端和围邯郸城。
十九年，王翦、羌瘣尽定取赵地东阳，得赵王。
引兵欲攻燕，屯中山。
秦王之邯郸，诸尝与王生赵时母家有仇怨，皆阬之。
秦王还，从太原、上郡归。
始皇帝母太后崩。
赵公子嘉率其宗数百人之代，自立为代王，东与燕合兵，军上谷。
大饥。
二十年，燕太子丹患秦兵至国，恐，使荆轲刺秦王。
秦王觉之，体解轲以徇，而使王翦、辛胜攻燕。
燕、代发兵击秦军，秦军破燕易水之西。
二十一年，王贲攻荆。
乃益发卒诣王翦军，遂破燕太子军，取燕蓟城，得太子丹之首。
燕王东收辽东而王之。
王翦谢病老归。新郑反。
昌平君徙於郢。
大雨雪，深二尺五寸。
二十二年，王贲攻魏，引河沟灌大梁，大梁城坏，其王请降，尽取其地。
二十三年，秦王复召王翦，彊起之，使将击荆。
取陈以南至平舆，虏荆王。
秦王游至郢陈。
荆将项燕立昌平君为荆王，反秦於淮南。
二十四年，王翦、蒙武攻荆，破荆军，昌平君死，项燕遂自杀。
二十五年，大兴兵，使王贲将，攻燕辽东，得燕王喜。
还攻代，虏代王嘉。
王翦遂定荆江南地；降越君，置会稽郡。
五月，天下大酺。
二十六年，齐王建与其相后胜发兵守其西界，不通秦。
秦使将军王贲从燕南攻齐，得齐王建。
秦初并天下，令丞相、御史曰： 异日韩王纳地效玺，请为籓臣，已而倍约，与赵、魏合从畔秦，故兴兵诛之，虏其王。
寡人以为善，庶几息兵革。
赵王使其相李牧来约盟，故归其质子。
已而倍盟，反我太原，故兴兵诛之，得其王。
赵公子嘉乃自立为代王，故举兵击灭之。魏王始约服入秦，已而与韩、赵谋袭秦，秦兵吏诛，遂破之。
荆王献青阳以西，已而畔约，击我南郡，故发兵诛，得其王，遂定其荆地。
燕王昏乱，其太子丹乃阴令荆轲为贼，兵吏诛，灭其国。
齐王用后胜计，绝秦使，欲为乱，兵吏诛，虏其王，平齐地。
寡人以眇眇之身，兴兵诛暴乱，赖宗庙之灵，六王咸伏其辜，天下大定。
今名号不更，无以称成功，传後世。
其议帝号。 
丞相绾、御史大夫劫、廷尉斯等皆曰： 昔者五帝地方千里，其外侯服夷服诸侯或朝或否，天子不能制。
今陛下兴义兵，诛残贼，平定天下，海内为郡县，法令由一统，自上古以来未尝有，五帝所不及。
臣等谨与博士议曰： 古有天皇，有地皇，有泰皇，泰皇最贵。 
臣等昧死上尊号，王为 泰皇 。
命为 制 ，令为 诏 ，天子自称曰 朕 。 
王曰： 去 泰 ，著 皇 ，采上古 帝 位号，号曰 皇帝 。
他如议。 
制曰： 可。 
追尊庄襄王为太上皇。
制曰： 朕闻太古有号毋谥，中古有号，死而以行为谥。
如此，则子议父，臣议君也，甚无谓，朕弗取焉。
自今已来，除谥法。
朕为始皇帝。
後世以计数，二世三世至于万世，传之无穷。 
始皇推终始五德之传，以为周得火德，秦代周，德从所不胜。
方今水德之始，改年始，朝贺皆自十月朔。衣服旄旌节旗皆上黑。
数以六为纪，符、法冠皆六寸，而舆六尺，六尺为步，乘六马。
更名河曰德水，以为水德之始。
刚毅戾深，事皆决於法，刻削毋仁恩和义，然後合五德之数。
於是急法，久者不赦。
丞相绾等言： 诸侯初破，燕、齐、荆地远，不为置王，毋以填之。
请立诸子，唯上幸许。 
始皇下其议於群臣，群臣皆以为便。
廷尉李斯议曰： 周文武所封子弟同姓甚众，然後属疏远，相攻击如仇雠，诸侯更相诛伐，周天子弗能禁止。
今海内赖陛下神灵一统，皆为郡县，诸子功臣以公赋税重赏赐之，甚足易制。
天下无异意，则安宁之术也。
置诸侯不便。 
始皇曰： 天下共苦战斗不休，以有侯王。赖宗庙，天下初定，又复立国，是树兵也，而求其宁息，岂不难哉！
廷尉议是。 
分天下以为三十六郡，郡置守、尉、监。
更名民曰 黔首 。
大酺。
收天下兵，聚之咸阳，销以为锺鐻，金人十二，重各千石，置廷宫中。
一法度衡石丈尺。
车同轨。
书同文字。
地东至海暨朝鲜，西至临洮、羌中，南至北乡户，北据河为塞，并阴山至辽东。
徙天下豪富於咸阳十二万户。
诸庙及章台、上林皆在渭南。
秦每破诸侯，写放其宫室，作之咸阳北阪上，南临渭，自雍门以东至泾、渭，殿屋複道周阁相属。
所得诸侯美人锺鼓，以充入之。
二十七年，始皇巡陇西、北地，出鸡头山，过回中。
焉作信宫渭南，已更命信宫为极庙，象天极。
自极庙道通郦山，作甘泉前殿。筑甬道，自咸阳属之。
是岁，赐爵一级。
治驰道。
二十八年，始皇东行郡县，上邹峄山。
立石，与鲁诸儒生议，刻石颂秦德，议封禅望祭山川之事。
乃遂上泰山，立石，封，祠祀。
下，风雨暴至，休於树下，因封其树为五大夫。
禅梁父。刻所立石，其辞曰：
皇帝临位，作制明法，臣下脩饬。
二十有六年，初并天下，罔不宾服。
亲巡远方黎民，登兹泰山，周览东极。
从臣思迹，本原事业，祗诵功德。
治道运行，诸产得宜，皆有法式。
大义休明，垂于後世，顺承勿革。
皇帝躬圣，既平天下，不懈於治。夙兴夜寐，建设长利，专隆教诲。
训经宣达，远近毕理，咸承圣志。
贵贱分明，男女礼顺，慎遵职事。
昭隔内外，靡不清净，施于後嗣。
化及无穷，遵奉遗诏，永承重戒。
於是乃并勃海以东，过黄、腄，穷成山，登之罘，立石颂秦德焉而去。
南登琅邪，大乐之，留三月。
乃徙黔首三万户琅邪台下，复十二岁。
作琅邪台，立石刻，颂秦德，明得意。
曰：
维二十八年，皇帝作始。
端平法度，万物之纪。
以明人事，合同父子。
圣智仁义，显白道理。
东抚东土，以省卒士。
事已大毕，乃临于海。
皇帝之功，勤劳本事。
上农除末，黔首是富。
普天之下，抟心揖志。
器械一量，同书文字。
日月所照，舟舆所载。皆终其命，莫不得意。
应时动事，是维皇帝。
匡饬异俗，陵水经地。
忧恤黔首，朝夕不懈。
除疑定法，咸知所辟。
方伯分职，诸治经易。
举错必当，莫不如画。
皇帝之明，临察四方。
尊卑贵贱，不逾次行。
奸邪不容，皆务贞良。
细大尽力，莫敢怠荒。
远迩辟隐，专务肃庄。端直敦忠，事业有常。
皇帝之德，存定四极。
诛乱除害，兴利致福。
节事以时，诸产繁殖。
黔首安宁，不用兵革。
六亲相保，终无寇贼。
驩欣奉教，尽知法式。
六合之内，皇帝之土。
西涉流沙，南尽北户。
东有东海，北过大夏。
人迹所至，无不臣者。
功盖五帝，泽及牛马。莫不受德，各安其宇。
维秦王兼有天下，立名为皇帝，乃抚东土，至于琅邪。
列侯武城侯王离、列侯通武侯王贲、伦侯建成侯赵亥、伦侯昌武侯成、伦侯武信侯冯毋择、丞相隗林、丞相王绾、卿李斯、卿王戊、五大夫赵婴、五大夫杨樛从，与议於海上。曰： 古之帝者，地不过千里，诸侯各守其封域，或朝或否，相侵暴乱，残伐不止，犹刻金石，以自为纪。
古之五帝三王，知教不同，法度不明，假威鬼神，以欺远方，实不称名，故不久长。
其身未殁，诸侯倍叛，法令不行。
今皇帝并一海内，以为郡县，天下和平。
昭明宗庙，体道行德，尊号大成。
群臣相与诵皇帝功德，刻于金石，以为表经。 
既已，齐人徐巿等上书，言海中有三神山，名曰蓬莱、方丈、瀛洲，仙人居之。
请得斋戒，与童男女求之。
於是遣徐巿发童男女数千人，入海求仙人。
始皇还，过彭城，斋戒祷祠，欲出周鼎泗水。
使千人没水求之，弗得。
乃西南渡淮水，之衡山、南郡。
浮江，至湘山祠。
逢大风，几不得渡。
上问博士曰： 湘君神？ 
博士对曰： 闻之，尧女，舜之妻，而葬此。 
於是始皇大怒，使刑徒三千人皆伐湘山树，赭其山。
上自南郡由武关归。
二十九年，始皇东游。
至阳武博狼沙中，为盗所惊。
求弗得，乃令天下大索十日。
登之罘，刻石。
其辞曰：
维二十九年，时在中春，阳和方起。
皇帝东游，巡登之罘，临照于海。
从臣嘉观，原念休烈，追诵本始。
大圣作治，建定法度，显箸纲纪。
外教诸侯，光施文惠，明以义理。
六国回辟，贪戾无厌，虐杀不已。
皇帝哀众，遂发讨师，奋扬武德。
义诛信行，威燀旁达，莫不宾服。
烹灭彊暴，振救黔首，周定四极。
普施明法，经纬天下，永为仪则。
大矣哉！
宇县之中，承顺圣意。
群臣诵功，请刻于石，表垂于常式。
其东观曰：
维二十九年，皇帝春游，览省远方。
逮于海隅，遂登之罘，昭临朝阳。
观望广丽，从臣咸念，原道至明。
圣法初兴，清理疆内，外诛暴彊。
武威旁暢，振动四极，秦灭六王。
阐并天下，甾害绝息，永偃戎兵。
皇帝明德，经理宇内，视听不怠。
作立大义，昭设备器，咸有章旗。
职臣遵分，各知所行，事无嫌疑。
黔首改化，远迩同度，临古绝尤。
常职既定，後嗣循业，长承圣治。
群臣嘉德，祗诵圣烈，请刻之罘。
旋，遂之琅邪，道上党入。
三十年，无事。
三十一年十二月，更名腊曰 嘉平 。
赐黔首里六石米，二羊。
始皇为微行咸阳，与武士四人俱，夜出逢盗兰池，见窘，武士击杀盗，关中大索二十日。
米石千六百。
三十二年，始皇之碣石，使燕人卢生求羡门、高誓。
刻碣石门。
坏城郭，决通隄防。
其辞曰：
遂兴师旅，诛戮无道，为逆灭息。
武殄暴逆，文复无罪，庶心咸服。
惠论功劳，赏及牛马，恩肥土域。
皇帝奋威，德并诸侯，初一泰平。
堕坏城郭，决通川防，夷去险阻。
地势既定，黎庶无繇，天下咸抚。
男乐其畴，女修其业，事各有序。
惠被诸产，久并来田，莫不安所。
群臣诵烈，请刻此石，垂著仪矩。
因使韩终、侯公、石生求仙人不死之药。
始皇巡北边，从上郡入。
燕人卢生使入海还，以鬼神事，因奏录图书，曰 亡秦者胡也 。
始皇乃使将军蒙恬发兵三十万人北击胡，略取河南地。
三十三年，发诸尝逋亡人、赘婿、贾人略取陆梁地，为桂林、象郡、南海，以适遣戍。
西北斥逐匈奴。
自榆中并河以东，属之阴山，以为四十四县，城河上为塞。
又使蒙恬渡河取高阙、山、北假中，筑亭障以逐戎人。
徙谪，实之初县。
禁不得祠。
明星出西方。
三十四年，适治狱吏不直者，筑长城及南越地。
始皇置酒咸阳宫，博士七十人前为寿。
仆射周青臣进颂曰： 他时秦地不过千里，赖陛下神灵明圣，平定海内，放逐蛮夷，日月所照，莫不宾服。
以诸侯为郡县，人人自安乐，无战争之患，传之万世。自上古不及陛下威德。 
始皇悦。
博士齐人淳于越进曰： 臣闻殷周之王千馀岁，封子弟功臣，自为枝辅。
今陛下有海内，而子弟为匹夫，卒有田常、六卿之臣，无辅拂，何以相救哉？
事不师古而能长久者，非所闻也。
今青臣又面谀以重陛下之过，非忠臣。 
始皇下其议。
丞相李斯曰： 五帝不相复，三代不相袭，各以治，非其相反，时变异也。
今陛下创大业，建万世之功，固非愚儒所知。
且越言乃三代之事，何足法也？
异时诸侯并争，厚招游学。
今天下已定，法令出一，百姓当家则力农工，士则学习法令辟禁。
今诸生不师今而学古，以非当世，惑乱黔首。
丞相臣斯昧死言：古者天下散乱，莫之能一，是以诸侯并作，语皆道古以害今，饰虚言以乱实，人善其所私学，以非上之所建立。
今皇帝并有天下，别黑白而定一尊。
私学而相与非法教，人闻令下，则各以其学议之，入则心非，出则巷议，夸主以为名，异取以为高，率群下以造谤。
如此弗禁，则主势降乎上，党与成乎下。
禁之便。
臣请史官非秦记皆烧之。
非博士官所职，天下敢有藏诗、书、百家语者，悉诣守、尉杂烧之。
有敢偶语诗书者弃市。
以古非今者族。
吏见知不举者与同罪。
令下三十日不烧，黥为城旦。
所不去者，医药卜筮种树之书。
若欲有学法令，以吏为师。 
制曰： 可。 
三十五年，除道，道九原抵云阳，堑山堙谷，直通之。
於是始皇以为咸阳人多，先王之宫廷小，吾闻周文王都丰，武王都镐，丰镐之间，帝王之都也。
乃营作朝宫渭南上林苑中。
先作前殿阿房，东西五百步，南北五十丈，上可以坐万人，下可以建五丈旗。
周驰为阁道，自殿下直抵南山。
表南山之颠以为阙。
为复道，自阿房渡渭，属之咸阳，以象天极阁道绝汉抵营室也。
阿房宫未成；成，欲更择令名名之。
作宫阿房，故天下谓之阿房宫。
隐宫徒刑者七十馀万人，乃分作阿房宫，或作丽山。
发北山石椁，乃写蜀、荆地材皆至。
关中计宫三百，关外四百馀。
於是立石东海上朐界中，以为秦东门。
因徙三万家丽邑，五万家云阳，皆复不事十岁。
卢生说始皇曰： 臣等求芝奇药仙者常弗遇，类物有害之者。
方中，人主时为微行以辟恶鬼，恶鬼辟，真人至。
人主所居而人臣知之，则害於神。
真人者，入水不濡，入火不爇，陵云气，与天地久长。
今上治天下，未能恬倓。
原上所居宫毋令人知，然后不死之药殆可得也。 
於是始皇曰： 吾慕真人，自谓 真人 ，不称 朕 。 
乃令咸阳之旁二百里内宫观二百七十复道甬道相连，帷帐锺鼓美人充之，各案署不移徙。
行所幸，有言其处者，罪死。
始皇帝幸梁山宫，从山上见丞相车骑众，弗善也。
中人或告丞相，丞相後损车骑。
始皇怒曰： 此中人泄吾语。 
案问莫服。
当是时，诏捕诸时在旁者，皆杀之。
自是後莫知行之所在。
听事，群臣受决事，悉於咸阳宫。
侯生卢生相与谋曰： 始皇为人，天性刚戾自用，起诸侯，并天下，意得欲从，以为自古莫及己。
专任狱吏，狱吏得亲幸。
博士虽七十人，特备员弗用。
丞相诸大臣皆受成事，倚辨於上。
上乐以刑杀为威，天下畏罪持禄，莫敢尽忠。
上不闻过而日骄，下慑伏谩欺以取容。
秦法，不得兼方不验，辄死。
然候星气者至三百人，皆良士，畏忌讳谀，不敢端言其过。
天下之事无小大皆决於上，上至以衡石量书，日夜有呈，不中呈不得休息。
贪於权势至如此，未可为求仙药。 
於是乃亡去。
始皇闻亡，乃大怒曰： 吾前收天下书不中用者尽去之。
悉召文学方术士甚众，欲以兴太平，方士欲练以求奇药。
今闻韩众去不报，徐巿等费以巨万计，终不得药，徒奸利相告日闻。
卢生等吾尊赐之甚厚，今乃诽谤我，以重吾不德也。
诸生在咸阳者，吾使人廉问，或为訞言以乱黔首。 
於是使御史悉案问诸生，诸生传相告引，乃自除犯禁者四百六十馀人，皆阬之咸阳，使天下知之，以惩後。
益发谪徙边。
始皇长子扶苏谏曰： 天下初定，远方黔首未集，诸生皆诵法孔子，今上皆重法绳之，臣恐天下不安。
唯上察之。 
始皇怒，使扶苏北监蒙恬於上郡。三十六年，荧惑守心。
有坠星下东郡，至地为石，黔首或刻其石曰 始皇帝死而地分 。
始皇闻之，遣御史逐问，莫服，尽取石旁居人诛之，因燔销其石。
始皇不乐，使博士为仙真人诗，及行所游天下，传令乐人歌弦之。
秋，使者从关东夜过华阴平舒道，有人持璧遮使者曰： 为吾遗滈池君。 
因言曰： 今年祖龙死。 
使者问其故，因忽不见，置其璧去。
使者奉璧具以闻。
始皇默然良久，曰： 山鬼固不过知一岁事也。 
退言曰： 祖龙者，人之先也。 
使御府视璧，乃二十八年行渡江所沈璧也。
於是始皇卜之，卦得游徙吉。
迁北河榆中三万家。
拜爵一级。
三十七年十月癸丑，始皇出游。
左丞相斯从，右丞相去疾守。
少子胡亥爱慕请从，上许之。
十一月，行至云梦，望祀虞舜於九疑山。
浮江下，观籍柯，渡海渚。
过丹阳，至钱唐。
临浙江，水波恶，乃西百二十里从狭中渡。
上会稽，祭大禹，望于南海，而立石刻颂秦德。
其文曰：
皇帝休烈，平一宇内，德惠脩长。
三十有七年，亲巡天下，周览远方。
遂登会稽，宣省习俗，黔首斋庄。
群臣诵功，本原事迹，追首高明。
秦圣临国，始定刑名，显陈旧章。
初平法式，审别职任，以立恆常。
六王专倍，贪戾泬猛，率众自彊。
暴虐恣行，负力而骄，数动甲兵。
阴通间使，以事合从，行为辟方。
内饰诈谋，外来侵边，遂起祸殃。
义威诛之，殄熄暴悖，乱贼灭亡。
圣德广密，六合之中，被泽无疆。
皇帝并宇，兼听万事，远近毕清。
运理群物，考验事实，各载其名。
贵贱并通，善否陈前，靡有隐情。
饰省宣义，有子而嫁，倍死不贞。
防隔内外，禁止淫泆，男女絜诚。
夫为寄豭，杀之无罪，男秉义程。
妻为逃嫁，子不得母，咸化廉清。
大治濯俗，天下承风，蒙被休经。
皆遵度轨，和安敦勉，莫不顺令。
黔首脩絜，人乐同则，嘉保太平。
後敬奉法，常治无极，舆舟不倾。从臣诵烈，请刻此石，光垂休铭。
还过吴，从江乘渡。
并海上，北至琅邪。
方士徐巿等入海求神药，数岁不得，费多，恐谴，乃诈曰： 蓬莱药可得，然常为大鲛鱼所苦，故不得至，原请善射与俱，见则以连弩射之。 
始皇梦与海神战，如人状。
问占梦，博士曰： 水神不可见，以大鱼蛟龙为候。
今上祷祠备谨，而有此恶神，当除去，而善神可致。 
乃令入海者赍捕巨鱼具，而自以连弩候大鱼出射之。
自琅邪北至荣成山，弗见。
至之罘，见巨鱼，射杀一鱼。
遂并海西。
至平原津而病。
始皇恶言死，群臣莫敢言死事。
上病益甚，乃为玺书赐公子扶苏曰： 与丧会咸阳而葬。 
书已封，在中车府令赵高行符玺事所，未授使者。
七月丙寅，始皇崩於沙丘平台。
丞相斯为上崩在外，恐诸公子及天下有变，乃祕之，不发丧。
棺载辒凉车中，故幸宦者参乘，所至上食。
百官奏事如故，宦者辄从辒凉车中可其奏事。
独子胡亥、赵高及所幸宦者五六人知上死。
赵高故尝教胡亥书及狱律令法事，胡亥私幸之。
高乃与公子胡亥、丞相斯阴谋破去始皇所封书赐公子扶苏者，而更诈为丞相斯受始皇遗诏沙丘，立子胡亥为太子。
更为书赐公子扶苏、蒙恬，数以罪，赐死。
语具在李斯传中。
行，遂从井陉抵九原。
会暑，上辒车臭，乃诏从官令车载一石鲍鱼，以乱其臭。
行从直道至咸阳，发丧。
太子胡亥袭位，为二世皇帝。
九月，葬始皇郦山。
始皇初即位，穿治郦山，及并天下，天下徒送诣七十馀万人，穿三泉，下铜而致椁，宫观百官奇器珍怪徙臧满之。
令匠作机弩矢，有所穿近者辄射之。
以水银为百川江河大海，机相灌输，上具天文，下具地理。以人鱼膏为烛，度不灭者久之。
二世曰： 先帝後宫非有子者，出焉不宜。 
皆令从死，死者甚众。
葬既已下，或言工匠为机，臧皆知之，臧重即泄。
大事毕，已臧，闭中羡，下外羡门，尽闭工匠臧者，无复出者。
树草木以象山。
二世皇帝元年，年二十一。
赵高为郎中令，任用事。
二世下诏，增始皇寝庙牺牲及山川百祀之礼。令群臣议尊始皇庙。
群臣皆顿首言曰： 古者天子七庙，诸侯五，大夫三，虽万世世不轶毁。
今始皇为极庙，四海之内皆献贡职，增牺牲，礼咸备，毋以加。
先王庙或在西雍，或在咸阳。
天子仪当独奉酌祠始皇庙。
自襄公已下轶毁。
所置凡七庙。
群臣以礼进祠，以尊始皇庙为帝者祖庙。
皇帝复自称 朕 。 
二世与赵高谋曰： 朕年少，初即位，黔首未集附。
先帝巡行郡县，以示彊，威服海内。
今晏然不巡行，即见弱，毋以臣畜天下。 
春，二世东行郡县，李斯从。
到碣石，并海，南至会稽，而尽刻始皇所立刻石，石旁著大臣从者名，以章先帝成功盛德焉：
皇帝曰： 金石刻尽始皇帝所为也。
今袭号而金石刻辞不称始皇帝，其於久远也如後嗣为之者，不称成功盛德。 
丞相臣斯、臣去疾、御史大夫臣德昧死言： 臣请具刻诏书刻石，因明白矣。
臣昧死请。 
制曰： 可。 
遂至辽东而还。
於是二世乃遵用赵高，申法令。
乃阴与赵高谋曰： 大臣不服，官吏尚彊，及诸公子必与我争，为之柰何？ 
高曰： 臣固原言而未敢也。
先帝之大臣，皆天下累世名贵人也，积功劳世以相传久矣。
今高素小贱，陛下幸称举，令在上位，管中事。
大臣鞅鞅，特以貌从臣，其心实不服。
今上出，不因此时案郡县守尉有罪者诛之，上以振威天下，下以除去上生平所不可者。
今时不师文而决於武力，原陛下遂从时毋疑，即群臣不及谋。
明主收举馀民，贱者贵之，贫者富之，远者近之，则上下集而国安矣。 二世曰： 善。 
乃行诛大臣及诸公子，以罪过连逮少近官三郎，无得立者，而六公子戮死於杜。
公子将闾昆弟三人囚於内宫，议其罪独後。
二世使使令将闾曰： 公子不臣，罪当死，吏致法焉。 
将闾曰： 阙廷之礼，吾未尝敢不从宾赞也；廊庙之位，吾未尝敢失节也；受命应对，吾未尝敢失辞也。
何谓不臣？
原闻罪而死。 
使者曰： 臣不得与谋，奉书从事。 
将闾乃仰天大呼天者三，曰： 天乎！
吾无罪！ 
昆弟三人皆流涕拔剑自杀。
宗室振恐。
群臣谏者以为诽谤，大吏持禄取容，黔首振恐。
四月，二世还至咸阳，曰： 先帝为咸阳朝廷小，故营阿房宫为室堂。
未就，会上崩，罢其作者，复土郦山。
郦山事大毕，今释阿房宫弗就，则是章先帝举事过也。 
复作阿房宫。
外抚四夷，如始皇计。
尽徵其材士五万人为屯卫咸阳，令教射狗马禽兽。
当食者多，度不足，下调郡县转输菽粟刍藁，皆令自赍粮食，咸阳三百里内不得食其穀。用法益刻深。
七月，戍卒陈胜等反故荆地，为 张楚 。
胜自立为楚王，居陈，遣诸将徇地。
山东郡县少年苦秦吏，皆杀其守尉令丞反，以应陈涉，相立为侯王，合从西乡，名为伐秦，不可胜数也。
谒者使东方来，以反者闻二世。
二世怒，下吏。
後使者至，上问，对曰： 群盗，郡守尉方逐捕，今尽得，不足忧。 
上悦。
武臣自立为赵王，魏咎为魏王，田儋为齐王。
沛公起沛。
项梁举兵会稽郡。
二年冬，陈涉所遣周章等将西至戏，兵数十万。
二世大惊，与群臣谋曰： 柰何？ 
少府章邯曰： 盗已至，众彊，今发近县不及矣。
郦山徒多，请赦之，授兵以击之。 
二世乃大赦天下，使章邯将，击破周章军而走，遂杀章曹阳。
二世益遣长史司马欣、董翳佐章邯击盗，杀陈胜城父，破项梁定陶，灭魏咎临济。
楚地盗名将已死，章邯乃北渡河，击赵王歇等於钜鹿。
赵高说二世曰： 先帝临制天下久，故群臣不敢为非，进邪说。
今陛下富於春秋，初即位，柰何与公卿廷决事？
事即有误，示群臣短也。
天子称朕，固不闻声。 
於是二世常居禁中，与高决诸事。
其後公卿希得朝见，盗贼益多，而关中卒发东击盗者毋已。
右丞相去疾、左丞相斯、将军冯劫进谏曰： 关东群盗并起，秦发兵诛击，所杀亡甚众，然犹不止。
盗多，皆以戌漕转作事苦，赋税大也。
请且止阿房宫作者，减省四边戍转。 
二世曰： 吾闻之韩子曰： 尧舜采椽不刮，茅茨不翦，饭土塯，啜土形，虽监门之养，不觳於此。
禹凿龙门，通大夏，决河亭水，放之海，身自持筑臿，胫毋毛，臣虏之劳不烈於此矣。 
凡所为贵有天下者，得肆意极欲，主重明法，下不敢为非，以制御海内矣。
夫虞、夏之主，贵为天子，亲处穷苦之实，以徇百姓，尚何於法？
朕尊万乘，毋其实，吾欲造千乘之驾，万乘之属，充吾号名。
且先帝起诸侯，兼天下，天下已定，外攘四夷以安边竟，作宫室以章得意，而君观先帝功业有绪。
今朕即位二年之间，群盗并起，君不能禁，又欲罢先帝之所为，是上毋以报先帝，次不为朕尽忠力，何以在位？ 
下去疾、斯、劫吏，案责他罪。
去疾、劫曰： 将相不辱。 
自杀。
斯卒囚，就五刑。
三年，章邯等将其卒围钜鹿，楚上将军项羽将楚卒往救钜鹿。
冬，赵高为丞相，竟案李斯杀之。
夏，章邯等战数卻，二世使人让邯，邯恐，使长史欣请事。
赵高弗见，又弗信。
欣恐，亡去，高使人捕追不及。
欣见邯曰： 赵高用事於中，将军有功亦诛，无功亦诛。 
项羽急击秦军，虏王离，邯等遂以兵降诸侯。
八月己亥，赵高欲为乱，恐群臣不听，乃先设验，持鹿献於二世，曰： 马也。 
二世笑曰： 丞相误邪？
谓鹿为马。 
问左右，左右或默，或言马以阿顺赵高。
或言鹿，高因阴中诸言鹿者以法。
後群臣皆畏高。
高前数言 关东盗毋能为也 ，及项羽虏秦将王离等钜鹿下而前，章邯等军数卻，上书请益助，燕、赵、齐、楚、韩、魏皆立为王，自关以东，大氐尽畔秦吏应诸侯，诸侯咸率其众西乡。
沛公将数万人已屠武关，使人私於高，高恐二世怒，诛及其身，乃谢病不朝见。
二世梦白虎齧其左骖马，杀之，心不乐，怪问占梦。
卜曰： 泾水为祟。 
二世乃斋於望夷宫，欲祠泾，沈四白马。
使使责让高以盗贼事。
高惧，乃阴与其婿咸阳令阎乐、其弟赵成谋曰： 上不听谏，今事急，欲归祸於吾宗。
吾欲易置上，更立公子婴。
子婴仁俭，百姓皆载其言。 
使郎中令为内应，诈为有大贼，令乐召吏发卒，追劫乐母置高舍。遣乐将吏卒千馀人至望夷宫殿门，缚卫令仆射，曰： 贼入此，何不止？ 
卫令曰： 周庐设卒甚谨，安得贼敢入宫？ 
乐遂斩卫令，直将吏入 行射，郎宦者大惊，或走或格，格者辄死，死者数十人。
郎中令与乐俱入，射上幄坐帏。
二世怒，召左右，左右皆惶扰不斗。
旁有宦者一人，侍不敢去。
二世入内，谓曰： 公何不蚤告我？
乃至於此！ 
宦者曰： 臣不敢言，故得全。
使臣蚤言，皆已诛，安得至今？ 
阎乐前即二世数曰： 足下骄恣，诛杀无道，天下共畔足下，足下其自为计。 
二世曰： 丞相可得见否？ 
乐曰： 不可。 
二世曰： 吾原得一郡为王。 
弗许。
又曰： 原为万户侯。 
弗许。
曰： 原与妻子为黔首，比诸公子。 
阎乐曰： 臣受命於丞相，为天下诛足下，足下虽多言，臣不敢报。 
麾其兵进。
二世自杀。
阎乐归报赵高，赵高乃悉召诸大臣公子，告以诛二世之状。
曰： 秦故王国，始皇君天下，故称帝。
今六国复自立，秦地益小，乃以空名为帝，不可。
宜为王如故，便。 
立二世之兄子公子婴为秦王。
以黔首葬二世杜南宜春苑中。
令子婴斋，当庙见，受王玺。
斋五日，子婴与其子二人谋曰： 丞相高杀二世望夷宫，恐群臣诛之，乃详以义立我。
我闻赵高乃与楚约，灭秦宗室而王关中。
今使我斋见庙，此欲因庙中杀我。
我称病不行，丞相必自来，来则杀之。 
高使人请子婴数辈，子婴不行，高果自往，曰： 宗庙重事，王柰何不行？ 
子婴遂刺杀高於斋宫，三族高家以徇咸阳。
子婴为秦王四十六日，楚将沛公破秦军入武关，遂至霸上，使人约降子婴。
子婴即系颈以组，白马素车，奉天子玺符，降轵道旁。
沛公遂入咸阳，封宫室府库，还军霸上。
居月馀，诸侯兵至，项籍为从长，杀子婴及秦诸公子宗族。
遂屠咸阳，烧其宫室，虏其子女，收其珍宝货财，诸侯共分之。
灭秦之後，各分其地为三，名曰雍王、塞王、翟王，号曰三秦。
项羽为西楚霸王，主命分天下王诸侯，秦竟灭矣。
後五年，天下定於汉。
太史公曰：秦之先伯翳，尝有勋於唐虞之际，受土赐姓。
及殷夏之间微散。
至周之衰，秦兴，邑于西垂。
自缪公以来，稍蚕食诸侯，竟成始皇。
始皇自以为功过五帝，地广三王，而羞与之侔。
善哉乎贾生推言之也！
曰：秦并兼诸侯山东三十馀郡，缮津关，据险塞，修甲兵而守之。
然陈涉以戍卒散乱之众数百，奋臂大呼，不用弓戟之兵，鉏櫌白梃，望屋而食，横行天下。
秦人阻险不守，关梁不阖，长戟不刺，彊弩不射。
楚师深入，战於鸿门，曾无籓篱之艰。
於是山东大扰，诸侯并起，豪俊相立。
秦使章邯将而东征，章邯因以三军之众要市於外，以谋其上。
群臣之不信，可见於此矣。
子婴立，遂不寤。
藉使子婴有庸主之材，仅得中佐，山东虽乱，秦之地可全而有，宗庙之祀未当绝也。
秦地被山带河以为固，四塞之国也。
自缪公以来，至於秦王，二十馀君，常为诸侯雄。
岂世世贤哉？
其势居然也。
且天下尝同心并力而攻秦矣。
当此之世，贤智并列，良将行其师，贤相通其谋，然困於阻险而不能进，秦乃延入战而为之开关，百万之徒逃北而遂坏。
岂勇力智慧不足哉？
形不利，势不便也。
秦小邑并大城，守险塞而军，高垒毋战，闭关据厄，荷戟而守之。
诸侯起於匹夫，以利合，非有素王之行也。
其交未亲，其下未附，名为亡秦，其实利之也。
彼见秦阻之难犯也，必退师。
安土息民，以待其敝，收弱扶罢，以令大国之君，不患不得意於海内。
贵为天子，富有天下，而身为禽者，其救败非也。
秦王足己不问，遂过而不变。
二世受之，因而不改，暴虐以重祸。
子婴孤立无亲，危弱无辅。
三主惑而终身不悟，亡，不亦宜乎？
当此时也，世非无深虑知化之士也，然所以不敢尽忠拂过者，秦俗多忌讳之禁，忠言未卒於口而身为戮没矣。
故使天下之士，倾耳而听，重足而立，拑口而不言。
是以三主失道，忠臣不敢谏，智士不敢谋，天下已乱，奸不上闻，岂不哀哉！
先王知雍蔽之伤国也，故置公卿大夫士，以饰法设刑，而天下治。
其彊也，禁暴诛乱而天下服。
其弱也，五伯征而诸侯从。
其削也，内守外附而社稷存。
故秦之盛也，繁法严刑而天下振；及其衰也，百姓怨望而海内畔矣。
故周五序得其道，而千馀岁不绝。
秦本末并失，故不长久。
由此观之，安危之统相去远矣。
野谚曰 前事之不忘，後事之师也 。
是以君子为国，观之上古，验之当世，参以人事，察盛衰之理，审权势之宜，去就有序，变化有时，故旷日长久而社稷安矣。
襄公立，享国十二年。
初为西畤。
葬西垂。
生文公。
文公立，居西垂宫。
五十年死，葬西垂。
生静公。
静公不享国而死。
生宪公。
宪公享国十二年，居西新邑。
死，葬衙。
生武公、德公、出子。
出子享国六年，居西陵。
庶长弗忌、威累、参父三人，率贼贼出子鄙衍，葬衙。
武公立。
武公享国二十年。
居平阳封宫。
葬宣阳聚东南。
三庶长伏其罪。
德公立。
德公享国二年。
居雍大郑宫。
生宣公、成公、缪公。
葬阳。
初伏，以御蛊。
宣公享国十二年。
居阳宫。
葬阳。
初志闰月。
成公享国四年，居雍之宫。
葬阳。
齐伐山戎、孤竹。
缪公享国三十九年。
天子致霸。
葬雍。
缪公学著人。
生康公。
康公享国十二年。
居雍高寝。
葬竘社。
生共公。
共公享国五年，居雍高寝。
葬康公南。
生桓公。
桓公享国二十七年。
居雍太寝。
葬义里丘北。
生景公。
景公享国四十年。
居雍高寝，葬丘里南。
生毕公。
毕公享国三十六年。
葬车里北。
生夷公。
夷公不享国。死，葬左宫。
生惠公。
惠公享国十年。
葬车里。
生悼公。
悼公享国十五年。
葬僖公西。
城雍。
生剌龚公。
剌龚公享国三十四年。
葬入里。
生躁公、怀公。
其十年，彗星见。
躁公享国十四年。
居受寝。
葬悼公南。
其元年，彗星见。
怀公从晋来。
享国四年。
葬栎圉氏。
生灵公。
诸臣围怀公，怀公自杀。
肃灵公，昭子子也。
居泾阳。
享国十年。
葬悼公西。
生简公。
简公从晋来。
享国十五年。
葬僖公西。
生惠公。
其七年。百姓初带剑。
惠公享国十三年。
葬陵圉。
生出公。
出公享国二年。
出公自杀，葬雍。
献公享国二十三年。
葬嚣圉。
生孝公。
孝公享国二十四年。
葬弟圉。
生惠文王。
其十三年，始都咸阳。
惠文王享国二十七年。
葬公陵。
生悼武王。
悼武王享国四年，葬永陵。
昭襄王享国五十六年。
葬茝阳。
生孝文王。
孝文王享国一年。
葬寿陵。
生庄襄王。
庄襄王享国三年。
葬茝阳。
生始皇帝。
吕不韦相。
献公立七年，初行为市。
十年，为户籍相伍。
孝公立十六年。时桃李冬华。
惠文王生十九年而立。立二年，初行钱。
有新生婴兒曰 秦且王 。
悼武王生十九年而立。立三年，渭水赤三日。
昭襄王生十九年而立。
立四年，初为田开阡陌。
孝文王生五十三年而立。
庄襄王生三十二年而立。
立二年，取太原地。
庄襄王元年，大赦，脩先王功臣，施德厚骨肉，布惠於民。
东周与诸侯谋秦，秦使相国不韦诛之，尽入其国。
秦不绝其祀，以阳人地赐周君，奉其祭祀。
始皇享国三十七年。
葬郦邑。
生二世皇帝。
始皇生十三年而立。
二世皇帝享国三年。
葬宜春。
赵高为丞相安武侯。
二世生十二年而立。
右秦襄公至二世，六百一十岁。
孝明皇帝十七年十月十五日乙丑，曰：
周历已移，仁不代母。秦直其位，吕政残虐。
然以诸侯十三，并兼天下，极情纵欲，养育宗亲。
三十七年，兵无所不加，制作政令，施於後王。
盖得圣人之威，河神授图，据狼、狐，蹈参、伐，佐政驱除，距之称始皇。
始皇既殁，胡亥极愚，郦山未毕，复作阿房，以遂前策。
云 凡所为贵有天下者，肆意极欲，大臣至欲罢先君所为 。
诛斯、去疾，任用赵高。
痛哉言乎！人头畜鸣。
不威不伐恶，不笃不虚亡，距之不得留，残虐以促期，虽居形便之国，犹不得存。
子婴度次得嗣，冠玉冠，佩华绂，车黄屋，从百司，谒七庙。
小人乘非位，莫不怳忽失守，偷安日日，独能长念卻虑，父子作权，近取於户牖之间，竟诛猾臣，为君讨贼。
高死之後，宾婚未得尽相劳，餐未及下咽，酒未及濡脣，楚兵已屠关中，真人翔霸上，素车婴组，奉其符玺，以归帝者。
郑伯茅旌鸾刀，严王退舍。
河决不可复壅，鱼烂不可复全。
贾谊、司马迁曰： 向使婴有庸主之才，仅得中佐，山东虽乱，秦之地可全而有，宗庙之祀未当绝也。 
秦之积衰，天下土崩瓦解，虽有周旦之材，无所复陈其巧，而以责一日之孤，误哉！
俗传秦始皇起罪恶，胡亥极，得其理矣。
复责小子，云秦地可全，所谓不通时变者也。
纪季以酅，春秋不名。
吾读秦纪，至於子婴车裂赵高，未尝不健其决，怜其志。
婴死生之义备矣。
