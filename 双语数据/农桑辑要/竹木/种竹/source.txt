《齐民要术》：宜高平之地，近山阜尤是所宜，下田得水即死。
黄白软土为良。
正月、二月中，剧取西南引根并茎，芟去叶，于园内东北角种之。
令坑深二尺许，覆土厚五寸。
竹性爱向西南引，故于园东北角种之，数岁之后，自当满园。
谚云： 东家种竹，西家治地。 
为滋蔓而来生也。
其居东北角者，老竹，种不生，生亦不能滋茂；故须取其西南引少根也。
稻麦糠粪之。
二糠各自堪粪，不令和杂。
不用水浇。浇则淹死。
勿令六畜入园。
三月食淡竹笋；四月、五月，食苦竹笋。
其欲作器者，经年乃堪杀。
未经年者，软，未成也。
《四时类要》：移竹，五月十三日及辰日，可以移之。
种竹，去梢叶，作稀泥于坑中，下竹栽，以土覆之；杵筑定，勿令脚踏。
土厚五寸。
竹忌手把，及洗手面脂水浇著，即枯死。
《博闻录》：《月庵种竹法》深阔掘沟；以干马粪和细泥，填高一尺。
无马粪，砻糠亦得。
夏月稀，冬月稠。
然后种竹。
须三四茎作一丛；亦须土松浅种，不可增土于株上，泥若用打实，则不生笋。
梦溪云：种竹，但林外取向阳者，向北而栽。
盖根无不向南，必用雨下；遇 火日 及有西风则不可。花木亦然。
谚云： 栽竹无时，雨下便移。多留宿土，记取南枝 
《志林》云：竹有雌雄，雌者多笋，故种竹常择雌者，物不逃于阴阳，可不信哉？
凡欲识雌雄，当自根上第一枝观之，有双枝者，乃为雌竹，独枝者为雄竹。
竹有花，辄槁死，花结实如稗，谓之 竹米 。
一竿如此，久之则举林皆然。
其治之法，于初米时，择一竿稍大者，截去近根三尺许，通其节，以粪实之，则止。
《琐碎录》云：引笋法：隔篱埋狸或猫于墙下，明年笋自迸出。
竹，以三伏内及腊月中斫者不蛀。
一云用 血忌日 。
