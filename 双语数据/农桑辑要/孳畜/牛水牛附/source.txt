《四时类要》：治牛疫方：取人参一两细切，水煮汁五升，灌口中，差。
又方：真安息香于牛栏中烧，如烧香法。
如初觉有一头至两头是疫，即牵出，以鼻吸之，立愈。
又方：十二月兔头烧作灰，和水五升，灌口中，良。
牛欲死腹胀方：研麻子汁五升，温令热，灌口中，愈。
此治食生豆，腹胀垂死者，甚良。
牛鼻胀方：以醋灌耳中，立差。
牛疥方：煮乌豆汁，热洗五度，差。
一本作乌头汁。
牛肚胀及嗽方取榆白皮、水煮令熟，甚滑，以三五升灌之，即差。
牛虱方：以胡麻油涂之，即愈。
猪脂亦得。
六畜虱，涂之亦愈。
《博闻录》：牛瘴疫方：用真茶二两，和水五升灌之。
又：治牛猝疫而动头打胁：急用巴豆七个，去壳、细研出油、和灌之，即愈。
又：烧苍术，令牛鼻吸其香，止。
牛尿血方：川当归、红花，为细末，以酒二升半，煎取二升，冷灌之。
又法：豉汁调食盐灌。
牛患白膜遮眼：用炒盐并竹节烧存性，细研，一钱贴膜，效。
牛气噎方：牛有茅根噎，以皂角末吹鼻中，更以鞋底拍尾停骨下，效。
牛腹胀方：牛吃着杂虫，致腹胀。
用燕屎一合，浆水二升，调灌之，效。
牛触人方：牛颠走，逢人即触，是胆大也。
黄连、大黄末、鸡子、酒调灌之。
牛尾焦，不食水草：以大黄、黄连、白芷末、鸡子、酒调灌之。
牛气胀方：净水洗汗袜，取汁一升，好醋半升许，灌之，愈。
牛肩烂方：旧绵絮三两，烧存性，麻油调抹。忌水五日，愈。
牛漏蹄方：紫矿为末，猪脂和，纳入蹄中，烧铁篦烙之，愈。
牛沙疥方：荞麦随多寡，烧灰淋汁；入绿礬一合，和涂，愈。
《韩氏直说》：喂养牛法：农隙时，入暖屋，用场上诸糠穰铺牛脚下，谓之 牛铺 ，牛粪其上。
次日又覆糠穰。
每日一覆，十日除一次。
牛一具三只，每日前后饷，约饲草三束，豆料八升。
或用蚕沙、干桑叶，水三桶浸之。
牛下饷，噍透，刷铯、饮毕，辰巳时间上槽。
一顿可分三和，皆水拌。
第一和，草多料少；第二，比前草减半，少加料；第三，草比第二又减半，所有料全缴拌。
食尽即往使耕；噍了，牛无力。
夜喂牛，各带一铃，草尽，牛不食，则铃无声，即拌之。
饱，使耕。
俗谚云： 三和一缴，须管要饱；不要噍了，使去最好。 
水牛：饮饲与黄牛同。
夏须得水池，冬须得暖厂、牛衣。
