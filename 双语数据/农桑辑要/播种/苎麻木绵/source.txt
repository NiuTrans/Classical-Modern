大哉！
造物发生之理，无乎不在。
苎麻本南方之物，木绵亦西域所产，近岁以来，苎麻艺于河南，木棉种于陕西，滋茂繁盛，与本土无异。
二方之民，深荷其利。
遂即己试之效，令所在种之。
悠悠之论，率以风土不宜为解。
盖不知中国之物，出于异方者非一：以古言之，胡桃、西瓜，是不产于流沙、葱岭之外乎？
以今言之，甘蔗、茗芽，是不产于牂牁、邛、箨之表乎？
然皆为中国珍用，奚独至于麻、绵，而疑之？
虽然托之风土，种艺之不谨者，有之，抑种艺虽谨，不得其法者亦有之。
故特列其种植之方于右，庶勤于生业者，有所取法焉。
他日功效有成，当暑而被纤絺之衣，盛冬而袭丽密之服，然后知其不为无补矣。
