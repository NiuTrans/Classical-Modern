《齐民要术》：凡五谷种子，浥郁则不生；生者亦寻死。
种杂者，禾则早晚不均；舂复减而难熟。粜卖以杂糅见疵，炊爨失生熟之节，所以特宜存意，不可徒然。
粟、黍、穄、粱、秫，常岁别收：选好穗纯色者，劁才雕反。刈高悬之，以拟明年种子。
将种前二十许日，开，水洮，浮秕去，则无莠。
即晒令燥，种之。
《氾胜之书》曰：牵马令就谷堆食数口，以马践过为种，无好妨等虫也。
又种伤湿郁热，则生虫也。
又薄田不能粪者，以原蚕矢杂禾种种之，则禾不虫。
又取马骨，锉一石，以水三石煮之，三沸，漉去滓；以汁渍附子五枚。
三四日，去附子，以汁和蚕矢、羊矢各等分，挠呼毛反。
搅也。令洞洞如稠粥。
先种二十日时，以溲疏有反。
种，如麦饭状。
常天旱燥时溲之，立干；薄布，数挠令干。
明日复溲。
天阴雨则勿溲。
六七溲而止。
辄曝，谨藏，勿令复湿。
至可种时，以余汁溲而种之，则禾稼不蝗虫。
无马骨，亦可用雪汁。
雪汁者，五谷之精也，使稼耐旱。
常以冬藏雪汁，器盛，埋于地中。
治种如此，则收常倍。
取麦种：候熟可获，择穗大强者斩，束立场中之高燥处，曝使极燥。
无令有白鱼，有辄扬治之。
取干艾杂藏之；麦一石，艾一把。
藏以瓦器、竹器，顺时种之，则收常倍。取禾种：择高大者，斩一节下，把悬高燥处，苗则不败。
欲知岁所宜，以布囊盛粟等诸物种，平量之，埋阴地。
冬至日窖埋，冬至后五十日，发取量之，息最多者，岁所宜也。
崔寔曰：平量五谷各一升，小罂盛，埋墙阴下。余法同上。
《师旷占术》曰：五木者，五谷之先；欲知五谷，但视五木。
择其木盛者，来年多种之，万不失一也。
《杂阴阳书》曰：禾生于枣或杨，大麦生于杏，小麦生于桃，稻生于柳或杨，黍生于榆，大豆生于槐，小豆生于李，麻生于杨或荆。
又，凡种禾，宜寅、午、申，忌乙、丑、壬、癸；秫忌寅；晚禾忌丙；大麦宜亥、卯、辰，忌子、丑、戊、己；小麦忌，与大麦同；稻宜戊、己、四季日，忌寅、卯、辰、甲、乙；黍宜己、酉、戌，忌寅、卯、丙、午；穄忌未、寅；大豆宜申、子、壬，忌卯、午、丙、丁、甲、乙；小豆忌，与大豆同；麻忌四季日、戊、己。
凡五谷大判宜上旬，次中旬。
《史记》曰： 阴阳之家，拘而多忌。 
止可知其梗概，不可委曲从之。
谚曰 以时其泽，为上策 也。
