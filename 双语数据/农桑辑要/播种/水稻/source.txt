《齐民要术》稻无所缘，唯岁易为良。
选地欲近上流。地无良薄，水清则稻美也。
三月种者为上时，四月上旬为中时，中旬为下时。
先放水，十日后，曳辘轴十遍。遍数唯多为良。
地既熟，净淘种子，浮者不去，秋则生稗。
渍经三宿，漉出，内草篙市专反，判竹，圜以盛谷。
中裛之。复经三宿，芽长二分，一亩三斗掷。
三日之中，令人驱鸟。
稻苗长七八寸，陈草复起，以镰侵水芟之，草悉脓死。
稻苗渐长，复须薅。拔草曰 薅 。
虎高反。薅讫，决去水，曝根令坚。
量时水旱而溉之。
将熟，又去水。
霜降获之。
早刈，米青而不坚；晚刈，零落而损收。
北土高原，本无陂泽，随逐隈曲而田者，二月冰解，地干，烧而耕之，仍即下水。
十日，块既散液，持木斫平之。
纳种如前法。
既生七八寸，拔而栽之。
既非岁易，草稗俱生。芟亦不死，故须栽而薅之。
溉灌、收刈，一如前法。畦嚼音劣，堤厓也。
大小无定，须量地宜，取水均而已。
藏稻必须用箪。
此既水谷，窖埋得地气，则烂败也。
舂稻：必须冬时，积日燥曝，一夜置霜露中，即舂。
若冬舂不干，即米青赤脉起；不经霜，不燥曝，则米碎矣。
秫稻法，一切同。
《周官》曰：稻人，掌稼下地。
以水泽之地种谷也。谓之 稼 者，有似嫁女相生。
以潴畜水，以防止水，以沟荡水，以遂均水，以列舍水，以浍写水。
以涉扬其芟，作田。
郑司农说 潴 、 防 以《春秋传》曰： 町原防，规偃潴。 
 以列舍水  列者，非一道以去水也。 
 以涉扬其芟 ：以其水写，故得行其田中，举其芟钩也。
杜子春读 荡 为 和 ， 荡 谓以沟行水也。
玄谓 偃潴 者，畜流水之陂也。 防 ，潴旁堤也。 遂 ，田首受水小沟也。 列 ，田之畦嚼也。 浍 ，田尾去水大沟。 作 ，犹治也。
开遂，舍水于列中，因涉之，扬去前年所芟之草，而治田种稻。
凡稼泽，夏以水殄草，而芟夷之。
殄，病也，绝也。
郑司农说： 芟夷 以《春秋传》曰 芟夷蕴崇之 。
今时谓禾下麦，为 夷下麦 ，言芟刈其禾，於下种麦也。
玄谓将以泽地为稼者，必于夏六月之时，大雨时行，以水病绝草之后生者，至秋，水涸芟之，明年乃稼。
泽草所生，种之 芒种 。
郑司农云： 泽草之所生，其地可种芒种。 
 芒种 ，稻、麦也。
《氾胜之书》曰：种稻，春冻解，耕反其土。
种稻区不欲大，大则水深浅不适。
冬至后一百一十日，可种稻。
始种，稻欲温；温者，缺其塍，食陵反；畦畔也。令水道相直。夏至后，大热，令水道错。
崔寔曰：三月可种粳稻。
稻，美田欲稀；溥田欲稠。
