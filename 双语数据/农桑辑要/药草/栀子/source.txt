十月选成熟栀子，取子淘净，晒干。
至来春三月，选沙白地，劚畦。
区深一尺，全去旧土，却收地上湿润浮土，筛细，填满区。
下种稠密，如种茄法。细土薄糁。
上搭箔棚遮日，高可一尺。
旱时，一二日用水于棚上频频浇洒，不令土脉坚垎。
四十余日，芽方出土。
薅治，浇溉。
至冬月，厚用蒿草藏护。
次年三月移开，相去一寸一科。
锄治、浇溉宜频。
冬月，用土深拥根株，其枝梢用草包护。
至次年三四月又移，一步半一科，栽成行列。
须园内穿井，频浇，频锄。
每岁冬，须北面厚夹篱障，以蔽风寒。
第四年，开花结实。
十月收摘，甑内微蒸过，晒干用。
