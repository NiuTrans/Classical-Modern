《蚕经》：下蚁，上箔，入簇。
《齐民要术》：蚕老时值雨者，则坏茧，宜于屋内簇之。
薄布薪于箔上，散蚕讫，又薄以薪覆之。
一槌得安十箔。
《务本新书》：簇蚕：地宜高平，内宜通风。
匀布柴草，布蚕宜稀；密则热，热则茧难成，丝亦难缲。
东北位，并养六畜处、树下、坑上、粪恶流水之地，不得簇。
《野语》：如天气暄热，不宜日午簇蚕；蚕老不禁日气晒暴故也。
《士农必用》：治簇之方，惟在干暖，使内无寒湿。
簇中茧病有六：一、簇汗，二、落簇，三、游走，四、变赤蛹，五、变僵，六、黑色。
簇汗之病，蚕老食叶不净，其叶蒸湿，带叶入簇。故茧亦湿润，此为簇汗。
其余五病，皆地湿天寒所致。
蚕欲老，可簇地盘，烧令极干，除扫灰净，于上置簇。
《韩氏直说》：安圆簇：于阜高处，打成簇脚；一簇可六箔蚕。
十分中有九分老者宜少掺叶。名 上马桑 。
就箔上用簸箕般去，宜款手掺于簇上，自东南起头，不令落地。
务令稀匀。
上复覆梢蒿，或豆秸。
复掺蚕如前。
至三箔，覆梢倒根在上。如此则簇圆又稳。
自后蚕可近上掺。
至六箔覆蒿令簇圆；上用箔围苫缴，簇顶如亭子样。防雨。
至晚，又用苫，将簇从下缴至上苫相接。
日出高时，卷去；至晚，复缴。
三日外，茧成不用。 马头簇 ，亦依上苫缴。柴薪要广、簇又玲珑，中间宜架杆。
蚕多，宜 马头簇 ，簇脚宜南北。
晒簇：上蚕后第三日，辰巳时间，开苫箔日晒；至未时，复苫盖如前。
如当日过热，上榰⑨单箔遮日色。
翻簇：上蚕时，被雨沾湿，雨才止才晴，即选一簇地盘。
如雨湿了，则取干墙土厚覆，治簇之法如前。
不以成茧不成茧，翻謄迁移别簇，封苫如前。
小雨则不须，但可曝晒。
又有一法：临簇有雨，只于蚕屋中本槌下，地面上安簇；开了门窗，使透风气，早夜或阴雨变寒，则闭门窗，添牛粪火，比翻簇之法，义为妙也。
又一法：槌箔上、虚撒蒿、槌周围簇梢与蒿，箔苫围之，蚕自作茧，犹胜于雨中簇也。 槽 音支。
