《齐民要术》：栽种，与桃李同。
作白梅：梅子酸，核初成时摘取。
夜以盐汁渍之，昼则日曝。
凡作十宿十浸，十日便成矣。
调鼎和齑，所在多入也。
作乌梅：亦以梅子核初成时摘取，笼盛，于突上熏之令干，即成矣。
乌梅入药，不任调食也。
作杏李麸法：杏、李熟时，多收取。盆中研之，生布绞取浓汁，涂盘中，日晒干，以手磨刮取之。
可和水为浆，及和米麸，所在人意也。
《四时类要》：熟杏和肉埋粪土中，至春既生，三月移栽实地。
既移，不得更于粪地，必致少实而味苦。
移须合土。
三步一树，穊即味甘。
服食之家，尤宜种之。
