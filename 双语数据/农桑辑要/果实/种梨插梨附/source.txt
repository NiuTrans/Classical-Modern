《齐民要术》：种者，梨熟时，全埋之。
经年，至春地释，分栽之；多著熟粪及水。
至冬叶落，附地刈杀之，以炭火烧头。
二年即结子。
若稽生及种而不栽者，则著子迟。
每梨有十许子，惟二子生梨，余者生杜。
插者，弥疾。
插法，用棠、杜。
棠，梨大而细理；杜次之；桑梨大恶。枣、石榴上插得者，为上梨；虽治十，收得一二也。
杜如臂已上，皆任插。
常先种杜，经年后插之。
主客俱下亦得；然俱下者，杜死则不生也。
杜树大者，插五枝，小者或三或二。
梨叶微动为上时，将欲开莩为下时。
先作麻纫女珍反。
缠十许匝；以锯截杜，令去地五六寸。
不缠，恐插时皮披。
留杜高者，梨枝繁茂，遇大风则披。
其高留杜者，梨树早成，然宜作蒿簟盛杜，以土筑之令没。
风时，以笼盛梨，免披耳。
斜攕所成反。竹为签，刺皮木之际，令深一寸许。
折取其美梨枝阳中者，阴中枝则实少。
长五六寸，亦斜攕之，令过心；大小长短与签等。以刀微劁梨枝斜擞之际，剥去黑皮。
勿令伤青皮，青皮伤，则死。
拔去竹签，即插梨，令至藰处。木边向木，皮还近皮。
插讫，以绵莫幂同。
杜头，封熟泥于上，以土培覆，令梨枝仅得出头；以土壅四畔。当梨上沃水，水尽，以土覆之，勿令坚涸。
百不失一。
梨枝甚脆；培土时宜慎之。勿使掌拨，掌拨则折。
其十字破杜者，十不收一。
所以然者，木裂皮开，虚燥故也。
梨既生，杜旁有叶出，辄去之。
不去势分，梨长必迟。
凡插梨，园中者，用旁枝；庭前者，中心。
旁枝，树下易收；中心，上耸不妨。
用根蒂小枝，树形可憘，五年方结子。鸠脚老枝，三年即结子，而树丑。
《吴氏本草》曰：金创，乳妇，不可食梨。
梨多食则损人，非补益之物。
产妇蓐中，及疾病未愈，食梨多者，无不致病。
咳逆气上者，尤宜慎之。
凡远道取梨枝者，下根即烧三四寸，亦可行数百里犹生。
藏梨法：初霜后即收。
霜多则不得经夏也。
于屋下掘作深窨引坑，底无令润湿；收梨置中，不须覆盖，便得经夏。
摘时必令好接，勿令损伤。
凡醋梨，易水熟煮，则甜美而不损人也。
