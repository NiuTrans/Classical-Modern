《齐民要术》：桑椹熟时，收黑鲁椹。
黄鲁桑不耐久。
谚曰： 鲁桑百，丰绵帛。 
言其桑好，功省，用多。
《博闻录》：白桑少子，压枝种之。
若有子，可便种，须用地阴处。
其叶厚大，得茧重实，丝每倍常。
《士农必用》：桑之种性，惟在辨其刚柔，得树艺之宜，使之各适其用。
桑种甚多，不可遍举；世所名者， 荆 与 鲁 也。
荆桑多椹，鲁桑少椹。
叶薄而尖，其边有瓣者，荆桑也；凡枝、干、条、叶坚劲者，皆荆之类也。
叶圆厚而多津者，鲁桑也；凡枝、干、条、叶丰腴者，皆鲁之类也。
荆之类，根固而心实，能久远，宜为树。
鲁之类，根不固而心不实，不能久远，宜为地桑。
然荆桑之条、叶，不如鲁桑之盛茂；当以鲁条接之，则能久远而又盛茂也。
鲁为地桑，而有 压条 、 换根 之法，传转无穷；是亦可以长久也。
荆桑之类，宜饲大蚕；其丝坚纫，中纱罗。
《书·禹贡》 厥篚原丝 ，注曰： 膘，山桑。 
此荆之类而尤者也。
鲁桑之类，宜饲小蚕。
