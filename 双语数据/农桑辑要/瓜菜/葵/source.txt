《齐民要术》：葵，《广雅》曰： 蘬，丘葵也。 
《广志》曰： 胡葵，其花紫赤。 
按，今世葵有紫茎、白茎二种，种别复有大小之殊。
又有鸭脚葵也。
临种时，必燥曝葵子。
葵子虽经岁不浥，然湿种者，疥④而不肥也。
地不厌良，故墟弥善；薄即粪之，不宜妄种。
春必畦种水浇。
春多风旱，非畦不得，且畦者省地而菜多，一畦供一口。
畦长二步，广一步。
大则水难匀，又不用人足入。
深掘，以熟粪对半和土覆其上，令厚一寸，铁齿杷耧之令熟，足蹋使坚平。
下水，令彻泽，水尽，下葵子；又以熟粪和土覆其上，令厚一寸余。
葵生三叶，然后浇之。
浇用晨夕，日中便止。
每一掐，辄耙耧地令起，下水，加粪。
三掐更重。一岁之中，凡得三辈。
凡畦种之物，治畦皆如种葵法，不复条列烦文。
早种者，必秋耕。
十月末，地将冻，散子劳之。
一亩三升。
正月末散子亦得。
人足踏践之乃佳。踏者菜肥。
地释即生，锄不厌数。
五月初，更种之。
春者既老，秋叶未生，故种此相接。
六月一日，种白茎秋葵。
白茎者宜干，紫茎者干则黑而涩。
秋葵堪食，仍留五月种者取子。
春葵子熟不均，故须留中辈。
于此时，附地剪却春葵，令根上枋音蘖。生者，柔软至好；仍供常食，美于秋菜。
留之，亦中为榜簇。
掐秋叶，必留五六叶。不掐则茎孤，留叶则科大。
凡掐葵，必待露解。
谚曰： 触露不掐葵，日中不剪韭。 
八月半，剪去。
留其歧，歧多者，则去地一二寸；独茎者，亦可去地四五寸。
枿生肥嫩。比至收时，高与人膝等，茎叶皆美。
科虽不高，菜实倍多。
其不剪早生者，虽高数尺，柯叶坚硬，全不中食。
所可用者，唯有叶心：附叶黄涩至恶，煮亦不美。
看虽似多，其实倍少。
收待霜降。
伤早黄烂，伤晚黑涩。
携簇皆须阴中。
见日亦涩。
其碎者，割讫，即地中寻手纠之。
待萎而纠者必烂。
崔寔曰：六月六日可种葵。中伏后，可种冬葵。
九月，作葵菹，干葵。
