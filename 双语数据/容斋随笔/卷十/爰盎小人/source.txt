爰盎真小人，每事皆借公言而报私怨，初非尽忠一意为君上者也。
尝为吕禄舍人，故怨周勃。
文帝礼下勃，何豫盎事，乃有 非社稷臣 之语，谓勃不能争吕氏之事，适会成功耳。
致文帝有轻勃心，既免使就国，遂有廷尉之难。
尝谒丞相申屠嘉，嘉弗为礼，则之丞相舍折困之。
为赵谈所害，故沮止其参乘。
素不好晁错，故因吴反事请诛之。
盖盎本安陵群盗，宜其忮心忍戾如此。
死于刺客，非不幸也。
