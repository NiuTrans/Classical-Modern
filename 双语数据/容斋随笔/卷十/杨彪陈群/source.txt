魏文帝受禅，欲以杨彪为太尉，彪辞曰： 彪备汉三公，耄年被病，岂可赞惟新之朝？ 
乃授光禄大夫。
相国华歆以形色忤旨，徒为司徒而不进爵。
帝久不怿，以问尚书令陈群曰： 我应天受禅，相国及公独不怡，何也？ 
群对曰： 臣与相国，曾臣汉朝，心虽悦喜，犹义形于色。 
夫曹氏篡汉，忠臣义士之所宜痛心疾首，纵力不能讨，忍复仕其朝为公卿乎？
歆、群为一世之贤，所立不过如是。彪逊辞以免祸，亦不敢一言及曹氏之所以得。
盖自党锢祸起，天下贤士大夫如李膺、范滂之徒，屠戮殆尽，故所存者如是而已。
士风不竞，悲夫！
章惇、蔡京为政，欲殄灭元祐善类，正士禁锢者三十年，以致靖康之祸，其不为歆，群者几希矣。
