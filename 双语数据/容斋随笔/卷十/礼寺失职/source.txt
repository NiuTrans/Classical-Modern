唐开元中，封孔子为文宣王，颜子为兖公，闵子至子夏为侯，群弟子为伯。
本朝祥符中，进封公为国公，侯为郡公，伯为侯。
绍兴二十五年，太上皇帝御制赞七十五首。
而有司但具唐爵，故宸翰所标，皆用开元国邑，其失于考据如此。
今当请而正之可也。
绍兴末，胡马饮江，既而自毙，诏加封马当、采石、金山三水府。
太常寺按籍，系四字王，当加至六字。
及降告命至其处，庙令以旧告来，则已八字矣。
逐郡为缴回新命，而别易二美名以宠之。
礼寺之失职类此。
方完颜亮据淮上，予从枢密行府于建康，尝致祷大江；能令虏不得渡者，当奏册为帝。
洎事定，朝廷许如约。
朱丞相汉章曰： 四渎当一体，独帝江神，礼乎？ 
予曰： 惩劝之道，人神一也。
彼洪河长淮，受国家祭祀血食，不为不久，当胡骑之来，如行枕席，唯大江滔滔天险，坐遏巨敌之冲，使其百万束手倒戈而退，此其灵德阴功，于河、淮何如？
自五岳进册之后，今蒋庙、陈果仁祠亦称之，江神之帝，于是为不鳦矣。 
朱公终以为不可，亦仅改两字。
吁，可惜哉！
