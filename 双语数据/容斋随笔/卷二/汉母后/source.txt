汉母后预政，不必临朝及少主，虽长君亦然，文帝系周勃，薄太后曰： 绛侯绾皇帝玺，将兵于北军，不以此时反，今居一小县，顾欲反邪？ 
帝谢曰： 吏方验而出之。 
遂赦勃。
吴、楚反诛，景帝欲续之，窦太后曰： 吴王老人也，宜为宗室顺善，今乃首乱天下，奈何续其后！ 
不许吴，许立楚后。
郅都害临江王，窦太后怒，会匈奴中都以汉法。帝曰： 都忠臣。 
欲释之。
后曰： 临江王独非忠臣乎？ 
于是斩都。
武帝用王臧、赵绾，太皇窦太后不悦儒术，绾请毋奏事东宫，后大怒，求得二人奸利事以责上，上下绾、臧吏，杀之。
窦婴、田蚡廷辩，王太后大怒不食，曰： 我在也，而人皆藉吾弟，且帝宁能为石人邪！ 
帝不直蚡，特为太后故杀婴。
韩嫣得幸于上，江都王为太后泣，请得入宿卫比嫣，后繇此衔嫣，嫣以奸闻，后使使赐嫣死。
上为谢，终不能得。
成帝幸张放，太后以为言，帝常涕泣而遣之。
