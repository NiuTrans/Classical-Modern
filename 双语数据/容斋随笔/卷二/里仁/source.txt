 里仁为美，择不处仁，焉得智？ 
孟子论函矢巫匠之术，而引此以质之，说者多以里为居，居以亲仁为美。
予尝记一说云，函矢巫匠皆里中之仁也。
然于仁之中有不仁存焉，则仁亦在夫择之而已矣。
尝于郑景望言之，景望不以为然。
予以为此特谓闾巷之间所推以为仁者，固在所择，正合孟子之意。
不然，仁之为道大矣，尚安所择而处哉？
