曾子曰： 夫子之道，忠恕而已矣。 
《中庸》曰： 忠恕违道不远。 
学者疑为不同。
伊川云： 《中庸》恐人不喻，乃指而示之近。 
又云： 忠恕固可以贯道，子思恐人难晓，故降一等言之。 又云： 《中庸》以曾子之言虽是如此，又恐人尚疑忠恕未可便为道。故曰违道不远。 
游定夫云： 道一而已，岂参彼此所能豫哉？
此忠恕所以违道，为其未能一以贯之也。
虽然，欲求入道者，莫近于此，此所以违道不远也。 
杨中立云： 忠恕固未足以尽道。然而违道不远矣。 
侯师圣云： 子思之忠恕，施诸己而不愿，亦勿施于人。
此已是违道。
若圣人，则不待施诸已而不愿，然后勿施诸人也。 
诸公之说大抵不同。予窃以为道不可名言，既丽于忠恕之名，则为有迹。
故曰违道。
然非忠恕二字亦无可以明道者。故曰不远。
非谓其未足以尽道也。违者违去之谓，非违畔之谓。老子曰：上善若水，水善利万物而不争，处众人之所恶，故几于道。
苏子由解云： 道无所不在，无所不利，而水亦然。
然而既已丽于形，则于道有间矣，故曰几于道。
然而可名之善，未有若此者。
其说与此略同。
