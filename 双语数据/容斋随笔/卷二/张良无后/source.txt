张良、陈平，皆汉祖谋臣，良之为人，非平可比也。
平尝曰： 我多阴谋，道家之所禁。
吾世即废矣，以吾多阴祸也。 
平传国至曾孙，而以罪绝，如其言。
然良之爵但能至子，去其死才十年而绝，后世不复绍封，其祸更促于平，何哉？
予盖尝考之，沛公攻峣关，秦将欲连和，良曰： 不如因其懈怠击之。 
公引兵大破秦军。
项羽与汉王约中分天下，即解而东归矣。
良有养虎自遗患之语，劝王回军追羽而灭之。
此其事固不止于杀降也，其无后宜哉！
