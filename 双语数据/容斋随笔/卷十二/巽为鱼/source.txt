《易》卦所言鱼，皆指《巽》也。
《姤卦》《巽》下《乾》上，故九二有鱼，九四无鱼。《井》内卦为《巽》，故二有射鲋之象。
《中孚》外卦为《巽》，故曰 豚鱼吉 。
《剥卦》五阴而一阳。
方一阴自下生，变《乾》为《姤》，其下三爻，乃《巽》体也。
二阴生而为《遁》，则六二、九三、九四乃《巽》体。
三阴生而为《否》，则六三、九四、九五乃《巽》体。四阴生而为《观》，则上三爻乃《巽》体。
至五阴为《剥》，则《巽》始亡。
故六五之爻辞曰： 贯鱼 ，盖指下四爻皆从《巽》来，如鱼骈头而贯也。
或曰： 《说卦》不言 《巽》为鱼 ，今何以知之？ 
曰： 以类而知之，《说卦》所不该者多矣。
如 长子 、 长女 、 中女 、 少女 见于《震》、《巽》、《离》、《兑》中，而《坎》、《艮》之下，不言 为中男 、 为少男 之类，他可推也。 
