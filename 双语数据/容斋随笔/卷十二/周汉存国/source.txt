周之初，诸侯千八百国，至王赧之亡，所存者才八国耳，七战国与卫也。
然赵、韩、魏分晋而立，齐田氏代姜而兴，其有土各不及二百年，俱非旧邦。
秦始皇乃吕氏子，楚幽王乃黄氏子，所谓嬴、芈之先，当不歆非类。
然则惟燕、卫二姬姓存。而卫至胡亥世乃绝，若以为召公、康叔之德，则周公岂不及乎！
汉列侯八百余人，及光武而存者，平阳、建平、富平三侯耳。
建平以先降梁王，永夺国。
平阳为曹参之后，富平为张安世之后。参犹有创业之功，若安世则汤子也，史称其推贤杨善，固宜有后，然轻重其心，杀人亦多矣，独无余殃乎！
汉侯之在王莽朝，皆不夺国，光武乃但许宗室复故，余皆除之，虽酂侯亦不绍封，不知曹、张两侯，何以能独全也？
