弘恭、石显议置萧望之于牢狱，汉元帝知其不肯就吏，而讫可其奏。
望之果自杀。
帝召显等责问以议不详，皆免冠谢，乃已。
王氏五侯奢僭，成帝内衔之，一旦赫怒，诏尚书奏诛薄昭故事，然特欲恐之，实无意诛也。窦宪恃宫掖声势，夺公主园，章帝切责，有孤雏腐鼠之比，然竟不绳其罪。
三君之失政，前史固深讥之矣。
司马公谓元帝始疑望之不肯就狱，恭、显以为必无忧，其欺既明，终不能治，可谓易期而难寤也。
予谓师傅大臣进退罪否，人主当决之于心，何为谋及宦者？
且望之先时已尝下廷尉矣，使其甘于再辱，忍耻对吏，将遂以恭、显之议为是耶！
望之死与不死，不必论也。成帝委政外家，先汉颠覆；章帝仁柔无断，后汉遂衰，皆无足责。
