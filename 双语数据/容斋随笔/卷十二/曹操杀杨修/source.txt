曹操杀杨修之后，见其父彪，问曰： 公何瘦之甚？ 
对曰： 愧无日磾先见之明，犹怀老牛舐犊之爱。 
操为之改容。
《古文苑》载操与彪书，数修之罪，以为 恃豪父之势，每不与吾同怀，将延足下尊门大累 ，便令刑之。
且赠彪锦裘二领，八节角桃杖一枝，青牦牛二头，八百里骅骝马一匹，四望通七香车一，驱使二人。
又遗其妻裘、靴，有心青衣二人，钱绢甚厚。
卞夫人与袁夫人书云： 贤郎有盖世文才，阖门钦敬。明公性急，辄行军法。 
以衣服、文绢、房子官锦、香车送之。
彪及袁夫人皆答书引愆致谢。
是时汉室将亡，政在曹氏，袁公四世宰相，为汉宗臣，固操之所忌，彪之不死其手，幸矣。呜呼，危哉！
