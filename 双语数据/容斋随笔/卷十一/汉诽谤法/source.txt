汉宣帝诏群臣议武帝庙乐，夏候胜曰： 武帝竭民财力，奢泰亡度，天下虚耗，百姓流离，赤地数千里，亡德泽于民，不宜为立庙乐。 
于是丞相、御史劾奏胜非议诏书，毁先帝，不道，遂下狱，系再更冬，会赦，乃得免。章帝时，孔僖、崔骃游太学，相与论武帝始为天子，崇信圣道，及后恣已，忘其前善。
为邻房生告其诽谤先帝，刺讥当世，下吏受讯。
僖以书自讼，乃勿问。
元帝时，贾捐之论珠崖事曰： 武帝籍兵厉马，攘服夷狄，天下断狱万数，寇贼并起，军旅数发，父战死于前，子斗伤于后，女子乘亭障，孤儿号于道，老母寡妇饮泣巷哭，是皆廓也泰大、征伐不休之故也。 
考三人所指武帝之失，捐之言最切，而三帝或罪或否，岂非夏候非议诏书，僖、骃诽谤，皆汉法所禁，如捐之直指其事，则在所不问乎？
