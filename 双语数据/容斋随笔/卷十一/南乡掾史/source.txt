金石刻有《晋南乡太守马整碑》，其阴刻掾史以下姓名，合三百五十一。
议曹祭酒十一人，掾二十九人，诸曹掾、史、书佐、循行、干百三十一人，从掾位者九十六人，从史位者三十一人，部曲督将三十六人，其冗如此。
以《晋史》考之，南乡本南阳西界，魏武平荆州，始分为郡。
至晋泰始中，所管八县，才二万户耳，而掾史若是之多！
掾史既然，吏士又可知矣。
民力安得不困哉！
整乃宗室安平王孚之孙也。
