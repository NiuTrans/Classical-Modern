东汉末，何进将诛宦官，白皇太后罢中常侍，小黄门，使还里舍。
张让子妇，太后之妹也。
让向子妇叩头曰： 老臣得罪，当与新妇俱归私门，唯受恩累世，今当远离宫殿，愿复一入直，得暂奉望太后颜色，死不恨矣。 
子妇为言之，乃诏诸常侍皆复入直。
不数日，进乃为让所杀，董卓随以兵至，让等虽死，汉室亦亡。
北齐和士开在武成帝世，奸蠹败国。
及后主嗣立，宰相高叡与娄定远白胡太后，出士开为兖州刺史。
后欲留士开过百日，叡守之以死，苦言之。
士开载美女珠帘赂定远曰： 蒙王力，用为方伯，今当远出，愿得一辞觐二宫。 
定远许之，士开由是得见太后及帝。进说曰： 臣出之后，必有大变，今已得入，复何所虑！ 
于是出定远为青州而杀叡。
后二年，士开虽死，齐室亦亡。
鸣呼！奸佞之难去久矣！
何进、高叡，不惜陨身破家，为汉、齐社稷计，而张让、士开以谈笑一言，变如反掌，忠良受祸，宗庙为墟。
乃知背胁瘭疽，决之不可不速；虎狼在阱，养之则自贻害。
可不戒哉！
