《易•系辞》云： 杂物撰德，辨是与非，则非其中爻不备。 
中爻者，谓二三四及三四五也。
如《坤》、《坎》为《师》，而六五之爻曰： 长子帅师 ，以正应九二而言，盖指二至四为《震》也。
《坤》、《艮》为《谦》，而初六之爻曰： 用涉大川 ，盖自是而上，则六二、九三、六四为坎也。
《归妹》之六五曰： 帝乙归妹 ，以下配九二而言，盖指《震》也。
而《泰》之六五亦曰： 帝乙归妹 ，固亦下配九二，而九三、六四、六五，盖《震》体云。
他皆类此。
