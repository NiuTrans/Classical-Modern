范晔在狱中，与诸甥侄书曰： 吾既造《后汉》，详观古今著述及评论，殆少可意者。
班氏最有高名，既任情无例，不可甲乙，唯志可推耳。
博赡可不及之，整理未必愧也。
吾杂传论，皆有精意深旨。
至于《循吏》以下及六夷诸序论，笔势纵放，实天下之奇作。
其中合者，往往不减《过秦篇》。
尝共比方班氏所作，非但不愧之而已。
赞自是吾文之杰思，殆无一字空设，奇变不穷，同合异体，乃自不知所以称之。
此书行，故应有赏音者。
自古体大而思精，未有此也。 
晔之高自夸诩如此。至以谓过班固，固岂可过哉？
晔所著序论，了无可取，列传如邓禹、窦融、马援、班超、郭泰诸篇者，盖亦有数也，人苦不自如，可发千载一笑。
