《温公诗话》云： 唐之中叶，文章特盛，其姓名湮没不传于世者甚众，如：河中府鹳雀楼有王之奂、畅诸二诗。
二人皆当时所不数，而后人擅诗名者，岂能及之哉？ 
予观《少陵集》中所载违迢、郭受诗，少陵酬答，至有 新诗锦不如 、 自得随珠觉夜明 之语，则二人诗名可知矣，然非编之杜集，几于无传焉。
又有严恽《惜花》一绝云： 春光冉冉归何处，更向花前把一杯。
尽日问花花不语，为谁零落为谁开？ 
前人多不知谁作，乃见于皮、陆《唱和集》中。
大率唐人多工诗，虽小说戏剧，鬼物假托。莫不宛转有思致，不必颛门名家而后可称也。
