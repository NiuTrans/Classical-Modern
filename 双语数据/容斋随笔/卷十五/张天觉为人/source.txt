张天觉为人贤否，士大夫或不详知。
方大观、政和间，时名甚著，多以忠直许之，盖其作相适承蔡京之后，京弄国为奸，天下共疾，小变其政，便足以致誉，饥者易为食，故蒙贤者之名，靖康初政，遂与司马公、范文正同被褒曲。
予以其实考之，彼直奸人之雄尔。
其外孙何麒作家传云： 为熙宁御史，则逐于熙宁；为元祐廷臣，则逐于元祐；为绍圣谏官，则逐于绍圣；为崇宁大臣，则逐于崇宁；为大观宰相，则逐于政和。 
其迹是矣，而实不然。
为御史时，以断狱失当，为密院所治，遂摭博州事以报之，三枢密皆乞去，故坐贬。
为谏官时，首攻内侍陈衍以摇宣仁，至比之于吕、武；乞追夺司马公、吕申公赠谥，仆碑毁楼；论文潞公背负国恩，吕汲公动摇先烈；辩吕惠卿、蔡确无罪。
后以交通颍昌富民盖渐故，又贬。
元符末，除中书舍人，谢表历诋元祐诸贤，云： 当元祐之八九年，擢党人之二十辈。 
及在相位，乃以郭天信交结而去耳。
平生言行如此，而得美誉，则以蔡京不相能之故。然皆章子厚门下客，其始非不同也。
京拜相之辞，天觉所作，是以得执政云。
