为文论事，当反复致志。救首救尾，则事词章著，览者可以立决。
陈汤斩郅支而功未录，刘向上疏论之，首言： 周方叔、吉甫诛猃狁。 
次言： 齐桓公有灭项之罪，君子以功覆过。
李广利靡亿万之费，捐五万之师，仅获宛王之首，孝武不录其过，封为列侯。 
末言： 常惠随欲击之乌孙，郑吉迎自来之日逐，皆裂土受爵。 
然后极言： 今康居国强于大宛，郅支之号，重于宛王，杀使者罪甚于留马，而不烦汉士，不费斗粮，比于贰师，功德百之。 
又曰： 言威武勤劳则大于方叔、吉甫，列功覆过则优于齐桓、贰师，近事之功则高于安远、长罗，而大功未著，小恶数布，臣窃痛之！ 
于是天子乃下诏议封。
盖其一疏抑扬援证，明白如此，故以丞相匡衡、中书石显，出力沮害，竟不能夺。
不然，衡、显之议，岂区区一故九卿所能亢哉？
