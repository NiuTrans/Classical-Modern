 溪回松风长，苍鼠窜古瓦。
不知何王殿，遣缔绝壁下。
阴房鬼火青，坏道哀湍泻。
万籁真笙竽，秋色正萧洒。
美人为黄土，况乃粉黛假。
当时侍金舆，故物独石马。
忧来藉草坐，浩歌泪盈把。
冉冉征途间，谁是长年者？ 
此老杜《玉华宫》诗也。
张文潜暮年在宛丘，何大圭方弱冠，往谒之，凡三日，见其吟哦此诗不绝口。
大圭请其故，曰： 此章乃《风》、《雅》鼓吹，未易为子言。 
大圭曰： 先生所赋，何必减此？ 
曰： 平生极力模写，仅有一篇稍似之，然未可同日语。 
遂诵其《离黄州》诗，偶同此韵，曰： 扁舟发孤城，挥手谢送者。
山回地势卷，天豁江面泻。
中流望赤壁，石脚插水下。
昏昏烟雾岭，历历渔樵舍。
居夷实三载，邻里通借假。
别之岂无情，老泪为一洒。
篙工起鸣鼓，轻橹健于马。
聊为过江宿，寂寂樊山夜。 
此其音响节奏，固似之矣，读之可默喻也。
又好诵东坡《梨花》绝句，所谓 梨花谈白柳深青，柳絮飞时花满城，惆怅东栏一株雪，人生看得几清明 者，每吟一过，必击节赏叹不能已，文潜盖有省于此云。
