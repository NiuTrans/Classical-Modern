自尧、舜及今，天下裂而复合者四：周之末为七战国，秦合之；汉之末分为三国，晋合之；晋之乱分为十余国，争战三百年，隋合之；唐之后又分八九国，本朝合之。
然秦始皇一传而为胡亥，晋武帝一传而为惠帝，隋文帝一传而为炀帝，皆破亡其社稷。
独本朝九传百七十年，乃不幸有靖康之祸，盖三代以下治安所无也。
秦、晋、隋皆相似，然秦、隋一亡即扫地，晋之东虽曰 牛继马后 ，终为守司马氏之祀，亦百有余年。
盖秦、隋毒流四海，天实诛之，晋之八王擅兵，孽后盗政，皆本于惠帝昏蒙，非得罪于民，故其亡也，与秦、隋独异。
