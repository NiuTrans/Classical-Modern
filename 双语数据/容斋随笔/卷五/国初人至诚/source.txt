真宗时，并州谋帅，上谓辅臣曰： 如张齐贤、温仲舒皆可任，但以其尝历枢近，或有固辞，宜召至中书询问，愿往则授之。 
及召二人至，齐贤辞以恐为人所谗。
仲舒曰： 非敢有辞，但在尚书班已十年，若得改官端揆，赐都部署添给，敢不承命？ 
辅臣以闻，上曰： 是皆不欲往也，勿强之。 
王元之自翰林学士以本官刑部郎中知黄州，遣其子嘉祐献书于中书门下，以为： 朝廷设官，进退必以礼，一失错置，咎在廊庙。
某一任翰林学士，三任制诰舍人，以国朝旧事言之，或得给事中，或得侍郎，或为谏议大夫。
某独异于斯，斥去不转一级，与钱谷俗吏，混然无别，执政不言，人将安仰？ 
予谓仲舒尝为二府，至于自求迁转及增请给；元之一代刚正名臣，至于公移笺书，引例乞转。
唯其至诚不矫伪故也。
后之人外为大言，避宠辞禄，而阴有营求，失其本真者多矣，风俗使然也。
