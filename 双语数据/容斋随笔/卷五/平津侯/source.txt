公孙平津本传称其意忌内深，杀主父偃，徙董仲舒，皆其力。
然其可称者两事：武帝置苍海、朔方之郡，平津数谏，以为罢弊中国以奉无用之地，愿罢之。
上使朱买臣等难之，乃谢曰： 山东鄙人，不知其便若是，愿罢西南夷专奉朔方。 
上乃许之。
卜式上书，愿输家财助边，盖迎合主意。
上以语平津，对曰： 此非人情，不轨之臣不可以为休而乱法，愿勿许。 
乃罢式。
当武帝好大喜功而能如是，概之后世，足以为贤相矣！
惜不以式事载本传中。
