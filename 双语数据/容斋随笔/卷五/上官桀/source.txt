汉上官桀为未央厩令，武帝尝体不安，及愈，见马，马多瘦，上大怒： 令以我不复见马邪？ 
欲下吏，桀顿首曰： 臣闻圣体不安，日夜忧惧，意诚不在马。 
言未卒，泣数行下。
上以为忠，由是亲近，至于受遗诏辅少主。
义纵为右内史，上幸鼎湖，病久，已而卒起幸甘泉，道不治，上怒曰： 纵以我为不行此道乎？ 
衔之，遂坐以他事弃市。
二人者其始获罪一也，桀以一言之故超用，而纵及诛，可谓幸不幸矣。
