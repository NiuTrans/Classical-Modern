绍兴中，王浚明以右奉直大夫直秘阁，乞磨勘，吏部拟朝议大夫。
时相以为既带职，则朝议、奉直为一等，遂超转中奉。
其后曾慥踵之。
绍兴末，向伯奋亦用此，继而续觱复然。
后省有言，不应蓦三级，自是但得朝议。
予按故事，官制未行时，前行郎中迁少卿，有出身，得太常；无出身，司农；继转光禄，即今奉直、朝议也。
自少卿迁大卿、监，有出身，得光禄卿；无出身，历司农卿、少府监、卫尉卿，然后至光禄。
若带职，则自少农以上径得光禄，不涉余级，至有超五资者。
然则浚明等不为过，盖昔日职名不轻与人，故恩典亦异。
又自承务郎至奉议词人，但三转，而带职者乃与余人同作六阶不小异，乃有司之失也。
