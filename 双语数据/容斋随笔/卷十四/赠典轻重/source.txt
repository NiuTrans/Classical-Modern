国朝未改官制以前，从官丞、郎、直学士以降，身没太抵无赠典，唯尚书、学士有之，然亦甚薄。
余襄公、王素自工书得刑书，蔡君谟自端明、礼侍得吏侍耳。
元丰以后，待制以上皆有四官之恩，后遂以为常典，而致仕又迁一秩。
梁扬祖终宝文学士、宣奉大夫，既以致仕转光禄，遂赠特进、龙图学士，盖以为银青、金紫、特进只三官，故增其职，是从左丞得仆射也。
节度使旧制赠侍中或太尉，官制行，多赠开府。
秦桧创立检校少保之例，以赠王德、叶梦得、张澄，近岁王彦遂用之，实无所益也。
元祐中，王岩叟终于朝奉郎、端明殿学士，以尝签书枢密院，故超赠正议大夫。
杨愿终于朝奉郎、资政殿学士，但赠朝请大夫，以执政而赠郎秩，轻重为不侔，皆掌故之失也。
