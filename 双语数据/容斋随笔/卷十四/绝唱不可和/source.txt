韦应物在滁州，以酒寄全椒山中道士，作诗曰： 今朝郡斋冷，忽念山中客。
涧底束荆薪，归来煮白石。
欲持一樽酒，远慰风雨夕。
落叶满空山，何处寻行迹！ 
其为高妙超诣，固不容夸说，而结尾两句，非复语言思索可到。
东坡在惠州，依其韵作诗寄罗浮邓道士曰： 一杯罗浮春，远饷采薇客。
遥知独酌罢，醉卧松下石。
幽人不可见，清啸闻月夕。
聊戏庵中人，空飞本无迹。 
刘梦得 山围故国周遭在，潮打空城寂寞回 之句，白乐天以为后之诗人，无复措词。坡公仿之曰： 山围故国城空在，潮打西陵意未平 。
坡公天才，出语警世，如追和陶诗，真与之齐驱，独此二者，比之韦、刘为不侔，岂非绝唱寡和，理自应尔邪！
