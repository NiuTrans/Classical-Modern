士之处世，视富贵利禄，当如优伶之为参军，方其据几正坐，噫呜诃禘，群优拱而听命，戏罢则亦已矣。
见纷华盛丽，当如老人之抚节物。
以上元，清明言之，方少年壮盛，昼夜出游，若恐不暇，灯收花暮，辄怅然移日不能忘；老人则不然，未尝置欣戚于胸中也。
睹金珠珍玩，当如小儿之弄戏剧，方杂然前陈，疑若可悦，即委之以去，了无恋想。
遭横逆机阱，当如醉人之受骂辱，耳无所闻，目无所见，酒醒之后，所以为我者自若也，何所加损哉？
