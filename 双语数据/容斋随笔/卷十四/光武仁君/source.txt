汉光武虽以征伐定天下，而其心未尝不以仁恩招怀为本。
隗嚣受官爵而复叛，赐诏告之曰： 若束手自诣，保无他也。 
公孙述据蜀，大军征之垂灭矣，犹下诏谕之曰： 勿以来歙、岑彭受害自疑，今以时自诣，则家族全，诏书手记不可数得，朕不食言。 
遣冯异西征，戒以平定安集为急。
怒吴汉杀降，责以失斩将吊民之义，可谓仁君矣。
萧铣举荆楚降唐，而高祖怒其逐鹿之对，诛之于市，其隘如此，《新史》犹以高祖为圣，岂理也哉？
