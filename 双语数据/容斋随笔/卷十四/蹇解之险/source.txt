《蹇》卦《艮》下《坎》上，见险而止，故诸爻皆有蹇难之辞。
独六二重言蹇蹇，说者以为六二与九五为正应，如臣之事君，当以身任国家之责，虽蹇之又蹇，亦匪躬以济之，此解释文义之旨也。
若寻绎爻画，则有说焉，盖外卦一《坎》，诸爻所同，而自六二推之，上承九三、六四，又为《坎》体，是一卦之中已有二《坎》也，故重言之。
《解》卦《坎》下《震》上，动而免乎险矣。
六三将出险，乃有负乘致寇之咎，岂非上承九四、六五又为《坎》乎？
《坎》为舆为盗，既获出险而复蹈焉，宜其可丑而致戎也，是皆中爻之义云。
