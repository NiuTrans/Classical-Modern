汉高祖怒萧何，谓王卫尉曰： 李斯相秦皇帝，有善归主，有恶自予，今相国请吾苑以自媚于民，故系治之。 
卫尉曰： 秦以不闻其过亡天下，李斯之分过，又何足法哉！ 
唐太宗疑三品以上轻魏王，责之曰： 我见隋家诸王，一品以下皆不免其踬顿，我自不许儿子纵横耳。 
魏郑公曰： 隋高祖不知礼义，宠纵诸子，使行非礼，寻皆罪黜，不可以为法，亦何足道！ 
观高祖、太宗一时失言，二臣能用其所言随即规正，语意既直，于激切中有婉顺体，可谓得谏争之大义。
虽微二帝，其孰不降心以听乎！
