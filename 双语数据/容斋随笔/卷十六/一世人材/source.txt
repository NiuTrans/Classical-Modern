一世人材，自可给一世之用。
苟有以致之，无问其取士之门如何也。
今之议者，多以科举经义、诗赋为言，以为诗赋浮华无根柢，不能致实学，故其说常右经而左赋。是不然。
成周之时，下及列国，皆官人以世，周之刘、单、召、甘，晋之韩、赵、荀、魏，齐之高、国、陈、鲍，卫之孙、宁、孔、石，宋之华、向、皇、乐，郑之罕、駟、国、游，鲁之季、孟、藏、展，楚之斗、蒍、申、屈，皆世不乏贤，与国终毕。
汉以经术及察举，魏、晋以州乡中正，东晋、宋、齐以门第，唐及本朝以进士，而参之以任子，皆足以尽一时之才。
则所谓科目，特借以为梯阶耳！
经义、诗赋，不问可也。
