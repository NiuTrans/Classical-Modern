图谶星纬之学，岂不或中，然要为误人，圣贤所不道也。
眭孟睹公孙病己之文，劝汉昭帝求索贤人，禅以帝位，而不知宣帝实应之，孟以此诛。
孔熙先知宋文帝祸起骨肉，江州当出天子，故谋立江州刺史彭城王，而不知孝武实应之，熙先以此诛。
当涂高之谶，汉光武以诘公孙述，袁术、王浚皆自以姓名或父字应之，以取灭亡，而其兆为曹操之魏。
两角犊子之谶，周子谅以劾牛仙客，李德裕以议牛僧孺，而其兆为朱温。
隋炀帝谓李氏当有天下，遂诛李金才之族，而唐高祖乃代隋。
唐太宗知女武将窃国命，遂滥五娘子之诛，而阿武婆几易姓。
武后谓代武者刘，刘无强姓，殆流人也，遂遣六道使悉杀之，而刘幽求佐临淄王平内难，韦、武二族皆殄灭。
晋张华、郭璞，魏崔伯深，皆精于天文卜筮，言事如神，而不能免于身诛家族，况其下者乎！
