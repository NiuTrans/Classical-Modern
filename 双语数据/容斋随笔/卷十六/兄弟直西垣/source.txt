《秦少游集》中，有《与鲜于子骏书》云： 今中书舍人皆以伯仲继直西垣，前世以来未有其事，诚国家之美，非特衣冠之盛也。
除书始下，中外欣然，举酒相属。 
予以其时考之，盖元祐二年，谓苏子由，曾子开、刘贡甫也。子由之兄子瞻，子开之兄子固、子宣，贡甫之兄原甫，皆经是职，故少游有此语云。
绍兴二十九年，予仲兄始入西省，至隆兴二年，伯兄继之，乾道三年，予又继之，相距首尾九岁。
予作谢表云： 父子相承，四上銮坡之直；弟兄在望，三陪凤阁之游。 
比之前贤，实为遭际，固为门户荣事，然亦以此自愧也。
