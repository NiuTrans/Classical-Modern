唐张嘉贞为并州长史、天兵军使，明皇欲相之，而忘其名，诏中书侍郎韦抗曰： 朕尝记其风操，今为北方大将，张姓而复名，卿为我思之。 
抗曰： 非张齐丘乎？
今为朔方节度使。 
帝即使作诏以为相。
夜阅大臣表疏，得嘉贞所献，遂相之。
议者谓明皇欲大用人，而卤莽若是，非得嘉贞表疏，则语相齐丘矣。
予考其事大为不然。
按开元八年，嘉贞为相，而齐丘以天宝八载始为朔方节度，相去三十年，安得如上所云者？
又是时明皇临御未久，方厉精为治，不应置相而不审其名位，盖郑处诲所著《明皇杂录》妄载其事，史家误采之也。
《资治通鉴》弃不取云。
