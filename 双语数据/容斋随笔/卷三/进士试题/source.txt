唐穆宗长庆元年，礼部侍郎钱徽知举，放进士郑郎等三十三人，后以段文昌言其不公，诏中书舍人王起、知制诰白居易重试，驳放卢公亮等十人，贬徽江州刺史。
白公集有奏状论此事，大略云： 伏料自欲重试进士以来论奏者甚众。
盖以礼部试进士，例许用书策，兼得通宵，得通宵则思虑必周，用书册则文字不错。
昨重试之日，书策不容一字，木烛只许两条，迫促惊忙，幸皆成就，若比礼部所试事校不同。 
及驳放公亮等敕文，以为《孤竹管赋》出于《周礼》正经，阅其程试之文，多是不知本末。
乃知唐试进士许挟书及见烛如此。
国朝淳化三年，太宗试进士，出《卮言日出赋》题，孙何等不知所出，相率扣殿槛乞上指示之，上为陈大义。
景德二年，御试《天道犹张弓赋》。
后礼部贡院言，近年进士惟钞略古今文赋，怀挟入试，昨者御试以正经命题，多懵所出，则知题目不示以出处也。
大中祥符元年，试礼部进士，内出《清明象天赋》等题，仍录题解，摹印以示之。
至景祐元年，始诏御药院，御试日进士题目，具经史所出，摹印给之，更不许上清。
