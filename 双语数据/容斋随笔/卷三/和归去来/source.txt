今人好和《归去来词》，予最敬晁以道所言。
其《答李持国书》云： 足下爱渊明所赋《归去来辞》，遂同东坡先生和之，仆所未喻也。
建中靖国间，东坡《和归去来》，初至京师，其门下宾客从而和者数人，皆自谓得意也，陶渊明纷然一日满人目前矣。
参寥忽以所和篇示予，率同赋，予谢之曰： 童子无居位，先生无并行，与吾师共推东坡一人于渊明间可也。 
参寥即索其文，袖之出，吴音曰： 罪过公，悔不先与公话。 
 今辄以厚于参寥者为子言。 
昔大宋相公谓陶公《归去来》是南北文章之绝唱，《五经》之鼓吹。
近时绘画《归去来》者，皆作大圣变，和其辞者，如即事遣兴小诗，皆不得正中者也。
