《刑统》载唐大和七年敕： 准令，国忌日唯禁饮酒举乐，至于科罚人吏，都无明文。
但缘其日不合釐务，官曹即不得决断刑狱，其小小笞责，在礼律固无所妨，起今以后，纵有此类，台府更不要举奏。 
《旧唐书》载此事，因御史台奏均王傅王堪男国忌日于私第科决作人，故降此诏。
盖唐世国忌休务，正与私忌义等，故虽刑狱亦不决断，谓之不合釐务者此也。
今在京百官，唯双忌作假，以其拜跪多，又昼漏已数刻，若单忌独三省归休耳，百司坐曹决狱与常日亡异，视古谊为不同。
元微之诗云： 缚遣推囚名御史，狼藉囚徒满田地，明日不推缘国忌。 
又可证也。
