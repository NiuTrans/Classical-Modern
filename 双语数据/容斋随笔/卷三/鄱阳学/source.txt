鄱阳学在城外东湖之北，相传以为范文正公作郡守时所创。
予考国史，范公以景祐三年乙亥岁四月知饶州，四年十二月，诏自今须藩镇乃得立学，他州勿听。
是月，范公移润州。
《余襄公集》有《饶州新建州学记》，实起于庆历五年乙酉岁，其郡守曰都官员外郎张君，其略云： 先是郡先圣祠宫栋宇隳剥，前守亦尝相土，而未遑缔治，于是即其基于东湖之北偏而经营之。 
浮梁人金君卿郎中作《郡学庄田记》云： 庆历四年春，诏郡国立学，时守都官副郎张侯谭始营之，明年学成。 
与余公记合。范公在饶时，延君卿置馆舍，使公有意建学，记中岂无一言及之？
盖是时公既为执政，去郡十年矣。
所谓前守相土者不知为何人？
