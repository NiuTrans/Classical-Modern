宋自微子至戴公，礼乐废坏。
正考甫得《商颂》十二篇于周之太师，后又亡其七，至孔子时，所存才五篇尔。
宋，商王之后也，于先代之诗如是，则其他可知。
夫子所谓 商礼吾能言之，宋不足征也。 
盖有叹于此。
杞以夏后之裔，至于用夷礼，尚何有于文献哉？
郯国小于杞、宋，少昊氏远于夏、商，而凤鸟名官，郯子枚数不忘，曰： 吾祖也，我知之。 
其亦贤矣。
