石虎将杀其子宣，佛图澄谏曰： 陛下若加慈恕，福祚犹长；若必诛之，宣当为彗星下扫邺宫。 
虎不从。
明年，虎死；二年，国亡。
《晋史》书之以为澄言之验。
予谓此乃石氏穷凶极虐，为天所弃。
岂一逆子便能上干玄象，起彗孛乎？
宣杀其弟韬，又欲行冒顿之事，宁有不问之理？
澄言既妄，史氏误信而载之，《资治通鉴》亦失于不删也。
