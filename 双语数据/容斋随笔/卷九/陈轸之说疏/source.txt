战国权谋之士，游说从横，皆趋一时之利，殊不顾义理曲直所在。张仪欺楚怀王，使之绝齐而献商於之地。
陈轸谏曰： 张仪必负王，商於不可得而齐、秦合，是北绝齐交，西生秦患。 
其言可谓善矣。
然至云： 不若阴合而阳绝于齐，使人随张仪，苟与吾地，绝齐未晚。 是轸不深计齐之可绝与否，但以得地为意耳。
及秦负约，楚王欲攻之，轸又劝曰： 不如因赂之以一名都，与之并兵而攻齐，是我亡地于秦，取偿于齐也。 
此策尤乖谬不义。
且秦加亡道于我，乃欲赂以地；齐本与国，楚无故而绝之！宜割地致币，卑词谢罪，复求其援。
而反欲攻之，轸之说于是疏矣。
乃知鲁仲连、虞卿为豪杰之士，非轸辈所能企及也。
