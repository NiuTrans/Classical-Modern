世谓范增为人杰，予以为不然。
夷考平生，盖出战国从横之余，见利而不知义者也。
始劝项氏立怀王，及羽夺王之地，迁王于郴，已而弑之。增不能引君臣大谊，争之以死。
怀王与诸将约，先入关者王之，沛公既先定关中，则当如约，增乃劝羽杀之，又徒之蜀汉。
羽之伐赵，杀上将军义，增为末将，坐而视之。
坑秦降卒、杀秦降王、烧秦宫室，增皆亲见之，未尝闻一言也。
至于荥阳之役，身遭反间，然后发怒而去。
鸣呼，疏矣哉！
东坡公论此事伟甚，犹未尽也。
