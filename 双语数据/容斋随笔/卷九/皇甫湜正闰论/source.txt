晋魏以来，正闰之说纷纷，前人论之多矣。
盖以宋继晋，则至陈而无所终；由隋而推之，为周为魏，则上无所起。故司马公于《通鉴》取南朝承晋讫于陈亡，然后系之隋开皇九年，姑藉其年以纪事，无所抑扬也。
唯皇甫湜之论不然，曰： 晋之南迁，与平王避戎之事同。
而元魏种实匈奴，自为中国之位号。
谓之灭耶，晋实未改；谓之禅耶，已无所传。而往之著书者有帝元，今之为录者皆闰晋，失之远矣。
晋为宋，宋为齐，齐为梁，江陵之灭，则为周矣。
陈氏自树而夺，无容于言。
故自唐推而上，唐受之隋，隋得之周，周取之梁，推梁而上以至于尧、舜，为得天下统。
则陈僭于南，元闰于北，其不昭昭乎？ 
此说亦有理。
然予复考之，灭梁江陵者，魏文帝也，时岁在甲戌。又三年丁丑，周乃代魏。
不得云江陵之灭，则为周也。
