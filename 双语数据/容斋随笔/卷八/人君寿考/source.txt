三代之前，人君寿考有过百年者。
自汉、晋、唐、三国、南北下及五季，凡百三十六君，唯汉武帝、吴大帝、唐高祖至七十一，玄宗七十八，梁武帝八十三，自余至五六十者亦鲜。
即此五君而论之。梁武召候景之祸，幽辱告终，旋以亡国；玄宗身致大乱，播迁失意，饮恨而没。享祚久长，翻以为害，固已不足言。
汉武末年，巫蛊事起，自皇太子、公主、皇孙皆不得其死，悲伤愁沮，群臣上寿，拒不举觞，以天下付之八岁儿。
吴大帝废太子和，杀爱子鲁王霸。
唐高祖以秦王之故，两子十孙同日併命，不得已而禅位，其方寸为如何？
然则五君者虽有崇高之位，享耆耋之寿，竟何益哉！
若光尧太上皇帝之福，真可于天人中求之。
