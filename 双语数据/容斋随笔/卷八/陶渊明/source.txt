陶渊明高简闲靖，为晋、宋第一辈人。
语其饥则箪瓢屡空，缾无储粟；其寒则裋褐穿结，絺绤冬陈；其居则环堵萧然，风日不蔽。
穷困之状，可谓至矣。
读其《与子俨等疏》云： 恨室无莱妇，抱兹苦心。
汝等虽不同生，当思四海皆兄弟之义，管仲、鲍叔，分财无猜，他人尚尔，况同父之人哉！ 
然则犹有庶子也。
《责子》诗云： 雍、端年十三。 此两人必异母尔。
渊明在彭泽，悉令公田种秫，曰： 吾常得醉于酒足矣。 
妻子固请种粳，乃使二顷五十亩种秫，五十亩种粳。
其自叙亦云： 公田之利，足以为酒，故便求之。 
犹望一稔而逝，然仲秋至冬，在官八十余日，即自免去职。
所谓秫粳，盖未尝得颗粒到口也，悲夫！
