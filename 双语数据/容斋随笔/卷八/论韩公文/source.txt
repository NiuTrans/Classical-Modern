刘梦得、李习之、皇甫持正、李汉，皆称诵韩公之文，各极其挚。刘之语云： 高山无穷，太华削成。
人文无穷，夫子挺生。
鸾凤一鸣，蜩螗革音。
手持文柄，高视寰海。
权衡低昂，瞻我所在。
三十余年，声名塞天。 
习之云： 建武以还，文卑质丧。
气萎体败，剽剥不让。
拔去其华，得其本根。
包刘越嬴，并武同殷。
《六经》之风，绝而复新。
学者有归，大变于文。 
又云： 公每以为自扬雄之后，作者不出，其所为文，未尝效前人之言而固与之并，后进之士有志于古文者，莫不视以为法。 
皇甫云： 先生之作，无圆无方，主是归工，抉经之心，执圣之权，尚友作者，跂邪觝异，以扶孔子，存皇之极。
茹古涵今，无有端涯。
鲸铿春丽，惊耀天下，栗密窈眇，章妥句适，精能之至，鬼入神出，姬氏以来，一人而已。 
又云： 属文意语天了，业孔子、孟轲而侈其文，焯焯烈烈，为唐文章 。
又云： 如长江秋注，千里一道，然施于灌激，或爽于用。 
此论似为不知公者。
汉之语云： 诡然而蛟龙翔，蔚然而虎风跃，锵然而韶钧鸣，日光玉洁，周情孔思，千态万貌，卒泽于道德仁义，炳如也。 
是四人者，所以推高韩公，可谓尽矣。
及东坡之碑一出，而后众说尽废，其略云： 匹夫而为百世师，一言而为天下法，是皆有以参天地之化，关盛衰之运。
自东汉以来，道丧文弊，历唐贞观开元而不能救，独公谈笑而麾之，天下靡然从公，复归于正。
文起八代之衰，道济天下之涨，岂非参天地而独存者乎？ 
骑龙白云之诗，蹈厉发越，直到《雅》、《颂》，所谓若捕龙蛇、搏虎豹者，大哉言乎！
