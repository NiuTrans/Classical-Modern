俗间所传浅妄之书，如所谓《云仙散录》、《老杜事实》、《开元天宝遗事》之属，皆绝可笑。
然士大夫或信之，至以《老杜事实》为东坡所作者。今蜀本刻杜集，遂以入注。
孔传《续六帖》，采摭唐事殊有功，而悉载《云仙录》中事，自秽其书。
《开天遗事》托云王仁裕所著，仁裕五代时人，虽文章乏气骨，恐不至此。
姑析其数端以为笑。
其一云： 姚元崇开元初作翰林学士，有步辇之召。 
按，元崇自武后时已为宰相，及开元初三入辅矣。
其二云： 郭元振少时美风姿，宰相张嘉贞欲纳为婿，遂牵红丝线，得第三女，果随夫贵达。 
按，元振为睿宗宰相，明皇初年即贬死，后十年，嘉贞方作相。
其三云： 杨国忠盛时，朝之文武，争附之以求富贵，惟张九龄未尝及门 。
按，九龄去相位十年，国忠方得官耳。
其四云： 张九龄览苏颋文卷，谓为文阵之雄师。 
按，颋为相时，九龄元未达也。
此皆显显可言者，固鄙浅不足攻，然颇能疑误后生也。
惟张彖指杨国忠为冰山事，《资治通鉴》亦取之，不知别有何据？
近岁，兴化军学刊《遗事》，南剑州学刊《散录》，皆可毁。
