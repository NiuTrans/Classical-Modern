《禹贡》叙治水，以冀、兖、青、徐、扬、荆、豫、梁、雍为次。
考地理言之，豫居九州中，与兖、徐接境，何为自徐之扬，顾以豫为后乎？
盖禹顺五行而治之耳。
冀为帝都，既在所先，而地居北方，实于五行为水，水生木，木东方也，故次之以兖、青、徐；木生火，火南方也，故次之以扬、荆；火生土，土中央也，故次之以豫；土生金，金西方也，故终于梁、雍。
所谓彝伦攸叙者此也。
与鲧之汨陈五行，相去远矣。
此说予得之魏几道。
