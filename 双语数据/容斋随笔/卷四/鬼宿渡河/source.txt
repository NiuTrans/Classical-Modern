宋苍梧王当七夕夜，令杨玉夫伺织女渡河，曰： 见，当报我；不见，当杀汝。 
钱希白《洞微志》载： 苏德哥为徐肇祀其先人，曰： 当夜半可已。 
盖俟鬼宿渡河之后。 
翟公巽作《祭仪》十卷，云： 或祭于昏，或祭于旦，皆非是，当以鬼宿渡河为候，而鬼宿渡河，常在中夜，必使人仰占以俟之。 
叶少蕴云： 公巽博学多闻，援证皆有据，不肯碌碌同众，所见必过人。 
予按天上经星终古不动，鬼宿随天西行，春昏见于南，夏晨见于东，秋夜半见于东，冬昏见于东，安有所谓渡河及常在中夜之理？
织女昏晨与鬼宿正相反，其理则同。
苍梧王荒悖小儿，不足笑，钱、翟、叶三公皆名儒硕学，亦不深考如此。
杜诗云： 牛女漫愁思，秋期犹渡河 ， 牛女年年渡，何曾风浪生？ 
梁刘孝仪诗云： 欲待黄昏至，含娇浅渡河。 
唐人七夕诗皆有此说，此自是牵俗遣词之过，故杜老又有诗云： 牵牛出河西，织女处其东。万古永相望，七夕谁见同。神光竟难候，此事终蒙胧。 
盖自洞晓其实，非他人比也。
