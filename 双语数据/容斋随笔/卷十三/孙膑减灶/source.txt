孙膑胜庞涓之事，兵家以为奇谋，予独有疑焉，云： 齐军入魏地为十万灶，明日为五万灶，又明日为二万灶。 
方师行逐利，每夕而兴此役，不知以几何人给之，又必人人各一灶乎？
庞涓行三日而大喜曰： 齐士卒亡者过半。 
则是所过之处必使人枚数之矣，是岂救急赴敌之师乎？
又云： 度其暮当至马陵，乃斫大树，白而书之，曰： 庞涓死于此树之下。 
遂伏万驽，期日暮见火举而俱发。
涓果夜至，斫木下，见白书，钻火烛之。
读未毕。万驽俱发。 
夫军行迟速，既非他人所料，安能必其以暮至，不差晷刻乎？
古人坐于车中，既云暮矣，安知树间之有白书？且必举火读之乎？
齐驽尚能俱发，而涓读八字未毕。
皆深不可信。
殆好事者为之，而不精考耳。
