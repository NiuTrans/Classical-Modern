魏明帝时，少府杨阜上疏，欲省宫人诸不见幸者，乃召御府吏问后宫人数。
吏守旧令，对曰： 禁密，不得宣露。 
阜怒，仗吏一百，数之曰： 国家不与九卿为密，反与小吏为密乎？ 
帝愈严惮之。
房玄龄、高士廉问少府少监窦德素北门近有何营造，德素以闻。
太宗大怒，谓玄龄等曰： 君但知南牙耳，北门小小营造，何预君事耶？ 
玄龄等拜谢。
夫太宗之与明帝，不待比拟，观所以责玄龄之语，与夫严惮杨阜之事，不迨远矣；贤君一话一言，为后世法。惜哉！
《魏史》以谓 群臣直谏之言，帝虽不能尽用，然皆优容之，虽非谊主，亦可谓有君人之量矣。 
