天尊地卑，乾坤定矣。卑高以陈，贵贱位矣。
动静有常，刚柔断矣。方以类聚，物以群分，吉凶生矣。
在天成象，在地成形，变化见矣。是故刚柔相摩，八卦相荡，鼓之以雷霆，润之以风雨；日月运行，一寒一暑。
乾道成男，坤道成女。
乾知大始，坤作成物。
乾以易知，坤以简能；易则易知，简则易从；易知则有亲，易从则有功；有亲则可久，有功则可大；可久则贤人之德，可大则贤人之业。
易简而天下之理得矣。天下之理得，而成位乎其中矣。
