坤至柔而动也刚，至静而德方，后得主而有常，含万物而化光。
坤道其顺乎，承天而时行。
积善之家必有余庆，积不善之家必有余殃。
臣弑其君，子弑其父，非一朝一夕之故，其所由来者渐矣。
由辩之不早辩也。
《易》曰： 履霜，坚冰至。 
盖言顺也。 直 其正也， 方 其义也。
君子敬以直内，义以方外，敬义立而德不孤。 直方大，不习无不利。 
则不疑其所行也。
阴虽有美， 含 之以从王事，弗敢成也。
地道也，妻道也，臣道也。
地道 无成 而代 有终 也。
天地变化，草木蕃，天地闭，贤人隐。
《易》曰： 括囊，无咎无誉。 盖言谨也。
君子 黄 中通理，正位居体，美在其中，而畅于四支，发于事业，美之至也！
阴疑于阳必战，为其嫌于无阳也。
故称 龙 焉犹未离其类也，故称 血 焉。
夫 玄黄 者，天地之杂也，天玄而地黄。
