《易》之为书也，原始要终，以为质也。六爻相杂，唯其时物也。
其初难知，其上易知，本末也。
初辞拟之，卒成之终。
若夫杂物撰德，辩是与非，则非其中爻不备。
噫！亦要存亡吉凶，则居可知矣。
知者观其彖辞，则思过半矣。二与四同功而异位，其善不同；二多誉，四多惧，近也。
柔之为道，不利远者；其要无咎。其用柔中也。三与五同功而异位，三多凶，五多功，贵贱之等也。
其柔危，其刚胜耶？
