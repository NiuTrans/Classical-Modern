《乾》刚《坤》柔，《比》乐《师》忧。
《临》、《观》之义，或与或求。
《屯》见而不失其居，《蒙》杂而著。
《震》，起也。《艮》，止也。
《损》、《益》盛衰之始也。
《大畜》时也。
《无妄》灾也。
《萃》聚而《升》不来也。
《谦》轻而《豫》怠也。
《噬嗑》食也，《贲》无色也。
《兑》见而《巽》伏也。
《随》无故也，《蛊》则饬也。
《剥》烂也，《复》反也。
《晋》昼也。
《明夷》诛也。
《井》通而《困》相遇也。
《咸》速也。
《恒》久也。
《涣》离也。
《节》止也。
《解》缓也。
《蹇》难也。
《睽》外也。《家人》内也。
《否》、《泰》反其类也。
《大壮》则止，《遁》则退也。
《大有》众也。
《同人》亲也。
《革》去故也。
《鼎》取新也。
《小过》过也。
《中孚》信也。
《丰》多故也。
亲寡《旅》也。
《离》上而《坎》下也。
《小畜》寡也。
《履》不处也。
《需》不进也。
《讼》不亲也。《大过》颠也。
《姤》遇也，柔遇刚也，《渐》女归待男行也。
《颐》养正也。
《既济》定也。
《归妹》女之终也。
《未济》男之穷也。
《夬》决也，刚决柔也，君子道长，小人道忧也。
