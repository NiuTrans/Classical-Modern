凡守者，进不郭，退不亭障，以御战，非善者也。
豪杰雄俊，坚甲利兵，劲弩矢，尽在郭中，乃收窖廪，毁拆而入保，令客气十百倍，而主之气不半焉。敌攻者，伤之甚也。
然而世将弗能知。
夫守者，不失险者也。守法：城一丈，十人守之，工食不与焉。
出者不守，守者不出。
一而当十，十而当百，百而当千，千而当万。
故为城郭者，非特费于民聚土壤也，诚为守也。
千丈之城，则万人之守。池深而广，城坚而厚，士民备，薪食给，弩坚矢强，矛戟称之，此守法也。
攻者不下十余万之众，其有必救之军者，则有必守之城；无必救之军者，则无必守之城。若彼坚而救诚，则愚夫愚妇无不蔽城尽资血城者。
期年之城，守余于攻者，救余于守者。
若彼城坚而救不诚，则愚夫愚妇无不守陴而泣下，此人之常情也。遂发其窖廪救抚，则亦不能止矣。必鼓其豪杰雄俊，坚甲利兵，劲弩强矢并于前，毁瘠者并于后。
十万之军顿于城下，救必开之，守必出之。
要塞，但救其后，无绝其粮道，中外相应。此救而示之不诚。则倒敌而待之者也。后其壮，前其老，彼敌无前，守不得而止矣。
此守权之谓也。
