经卒者，以经令分之为三分焉：左军苍旗，卒戴苍羽；右军白旗，卒戴白羽；中军黄旗，卒戴黄羽。
卒有五章：前一行苍章，次二行赤章，次三行黄章，次四行白章，次五行黑章。次以经卒，亡章者有诛。
前一五行，置章于首；次二五行，置章于项；次三五行，置章于胸；次四五行，置章于腹；次五五行，置章于腰。
如此，卒无非其吏，吏无非其卒。
见非而不，见乱而不禁，其罪如之。
鼓行交斗，则前行进为犯难，后行为辱众。逾五行而前者有赏，逾五行而后者有诛。
所以知进退先后，吏卒之功也。
故曰： 鼓之，前如雷霆，动如风雨，莫敢当其前，莫敢蹑其后。 言有经也。
