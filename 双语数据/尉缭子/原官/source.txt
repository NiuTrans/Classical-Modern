官者，事之所主，为治之本也。
制者，职分四民，治之分也。
贵爵富禄必称，尊卑之体也。
好善罚恶，正比法，会计民之具也。均，节赋敛，取与之度也。
程工人，备器用，匠工之功也。
分地塞要，殄怪禁淫之事也。
守法稽断，臣下之节也。
明法稽验，主上之操也。
明主守，等轻重，臣主之权也。
明赏赉，严诛责，止奸之术也。
审开塞，守一道，为政之要也。
下达上通，至聪之听也。
知国有无之数，用其仂也。
知彼弱者，强之体也。
知彼动者，静之决也。
官分文武，惟王之二术也。
俎豆同制，天子之会也。
游说谍无自入，正议之术也。
诸侯有谨天子之礼，君民继世，承王之命也。
更易常，违王明德，故礼得以伐也。
官无事治，上无庆赏，民无狱讼，国无商贾，何王之至！
明举上达，在王垂听也。
