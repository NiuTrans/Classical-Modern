所谓踵军者，去大军百里，期于会地，为三日熟食，前军而行。
为战，合之表，合表乃起。
踵军飨士，使为之战势，是谓趋战者也。兴军者，前踵军而行，合表乃起。
去大军一倍其道，去踵军百里，期于会地，为六日熟食，使为战备。
分卒据要害，战利则追北，按兵而趋之。踵军遇有还者，诛之。
所谓诸将之兵在四奇之内者胜也。
兵有什伍，有分有合，豫为之职，守要塞关梁而分居之。战，合表起，即皆会也。
大军为计日之食，起，战具无不及也。令行而起，不如令者有诛。
凡称分塞者，四境之内，当兴军踵军既行，则四境之民无得行者。
奉王之军命，授持符节，名为顺职之吏。
非顺职之吏而行者，诛之。
战，合表起，顺职之吏乃行，用以相参。
故欲战，先安内也。
