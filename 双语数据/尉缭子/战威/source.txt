凡兵，有以道胜，有以威胜，有以力胜。
讲武料敌，使敌之气失而师散，虽形全而不为之用，此道胜也。
审法制，明赏罚，便器用，使民有必战之心，此威胜也。
破军杀将，乘闉发机，溃众夺地，成功乃返，此力胜也。
王侯如此，以三胜者毕矣。
夫将所以战者，民也；民之所以战者，气也。
气实则斗，气夺则走。
刑未加，兵未接，而所以夺敌者五：一曰庙胜之论，二曰受命之论，三曰逾垠之论，四曰深沟高垒之论，五曰举陈加刑之论。
此五者，先料敌而后动，是以击虚夺之也。
善用兵者，能夺人而不夺于人。
夺者，心之机也。
令者，一众心也。众不审则数变，数变则令虽出众不信矣。
故令之法，小过无更，小疑无申。
故上无疑令，则众不二听；动无疑事，则众不二志。
未有不信其心，而能得其力者；未有不得其力，而能致其死战者也。
故国必有礼亲爱之义，则可以饥易饱；国必有孝慈廉耻之俗，则可以死易生。
古者率民，必先礼信而后爵禄，先廉耻而后刑罚，先亲爱而后律其身。
故战者必本乎率身以励众士，如心之使四也。
志不励，则士不死节；士不死节，则众不战。
励士之道，民之生不可不厚也；爵列之等，死丧之，民之所营，不可不显也。
必因民所生而制之，因民所而显之，田禄之实，饮食之，乡里相劝，死相救，兵役相从，此民之所励也。
使什伍如亲戚，卒伯如朋友，止如堵墙，动如风雨，车不结辙，士不旋踵，此本战之道也。
地所以养民也，城所以守地也，战所以守城也。
故务耕者民不饥，务守者地不危，务战者城不围。
三者，先王之本务。本务，兵最急。
故先王专于兵，有五焉：委积不多则士不行，赏禄不厚则民不劝，武士不选则众不强，备用不便则力不壮，刑赏不中则众不畏。
务此五者，静能守其所，动能成其所欲。
夫以居攻出，则居欲重，阵欲坚，发欲毕，欲齐。
王国富民，霸国富士，仅存之国富大夫，亡国富仓府，谓上满下漏，患无所救。
故曰：举贤任能，不时日而事利；明法审令，不卜筮而事吉；贵功养劳，不祷祠而得福。
又曰：天时不如地利，地利不如人和。
圣人所贵，人事而已。
夫勤劳之师，将先己。
暑不张盖，寒不重衣，险必下步，军井成而后饮，军食熟而后饭，军垒成而后舍，劳佚必以身同之。
如此，师虽久而不老不弊。
