凡兵，不攻无过之城，不杀无罪之人。
夫杀人之父兄，利人之货财，臣妾人之子女，此皆盗也。
故兵者，所以诛暴乱禁不义也。
兵之所加者，农不离其田业，贾不离其肆宅，士大夫不离其官府，由其武议在于一人，故兵不血刃而天下亲焉。
万乘农战，千乘救守，百乘事养。
农战不外索权，救守不外索助，事养不外索资。
夫出不足战，入不足守者，治之以市。
市者，所以战守也。
万乘无千乘之助，必有百乘之市。
凡诛者，所以明武也。
杀一人而三军震者，杀之；一人而万人喜者，之。
杀之贵大，赏之贵小。
当杀而虽贵重必杀之，是刑上究也；赏及牛童马圉者，是赏下流也。
夫能刑上究、赏下流，此将之武也，故人主重将。
夫将，提鼓挥桴，临难决战。
接兵角刃，鼓之而当，则赏功立名；鼓之而不当，则身死国亡。
是存亡安危，在于桴端，奈何无重将也。
夫提鼓挥桴，接兵角刃，居以武事成功者，臣以为非难也。古人曰： 无蒙冲而攻，无渠答而守，是谓无善之军。 
视无见，听无闻，由国无市也。
夫市也者，百货之官也。市贱卖贵，以限士人。人食粟一斗，马食三斗，人有饥色，马有瘠形，何也？
市有所出，而官无主也。
夫提天下之节制，而无百货之官，无谓其能战也。
起兵，直使甲冑生虮者，必为吾所效用也。
鸷鸟逐雀，有袭人之怀，入人之室者，非出生，后有惮也。
太公望年七十，屠牛朝歌，卖食盟津，过七年余而主不听，人人狂夫也。
及遇文王，则提三万之众，一战而天下定。
非武议，安得此合也。
故曰： 良马有策，远道可致；贤士有合，大道可明。 
武王伐纣，师渡盟津，右旄左钺，死士三百，战士三万。
纣之陈亿万，飞廉、恶来，身先戟斧，陈开百里。
武王不罢市民，兵不血刃，而商诛纣。
无祥异也，人事修不修而然也。
今世将考孤虚，占咸池，合龟兆，视吉凶，观星辰风云之变，欲以成胜立功，臣以为难。
夫将者，上不制于天，下不制于地，中不制于人。
故兵者，凶器也；争者，逆德也。将者，死官也。故不得已而用之。
无天于上，无地于下，无主于后，无敌于前。
一人之兵，如狼如虎，如风如雨，如雷如霆，震震冥冥，天下皆惊。
胜兵似水。夫水，至柔弱者也，然所触，丘陵必为之崩，无异也，性专而触诚也。
今以莫邪之利，犀兕之坚，三军之众，有所奇正，则天下莫当其战矣。
故曰：举贤用能，不时日而事利；明法审令，不占筮而获吉；贵功养劳，不祷祠而得福。
又曰：天时不如地利，地利不如人和。
古之圣人，谨人事而已。
吴起与秦战，舍不平陇亩，朴樕盖之，以蔽霜露。
如此何也？
不自高人故也。
乞人之死不索尊，竭人之力不责礼。
故古者，甲冑之士不拜，示人无已烦也。
夫烦人而欲乞其死、竭其力，自古至今未尝闻矣。
将受命之日忘其家，张军宿野忘其亲，援而鼓忘其身。
吴起临战，左右进剑。
起曰： 将专主旗鼓尔，临难决疑，挥兵指刃，此将事也。
一剑之任，非将事也。 
三军成行，一舍而后成三舍，三舍之余，如决川源。
望敌在前，因其所长而用之。敌白者垩之，赤者赭之。
吴起与秦战，未合，一夫不胜其勇，前获双首而还。
吴起立斩之。
军吏谏曰： 此材士也，不可斩。 
起曰： 材士则是也，非吾令也。 
斩之。
