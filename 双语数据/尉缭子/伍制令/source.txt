军中之制，五人为伍，伍相保也；十人为什，什相保也；五十为属，属相保也；百人为闾，闾相保也。
伍有干令犯禁者，揭之，免于罪；知而弗揭，全伍有诛。
什有干令犯禁者，揭之，免于罪；知而弗揭，全什有诛。
属有干令犯禁者，揭之，免于罪；知而弗揭，全属有诛。
闾有干令犯禁者，揭之，免于罪；知而弗揭，全闾有诛。
吏自什长以上，至左右将，上下皆相保也。有干令犯禁者，揭之，免于罪；知而弗揭者，皆与同罪。
夫什伍相结，上下相联，无有不得之奸，无有不揭之罪。
父不得以私其子，兄不得以私其弟，而况国人聚舍同食，乌能以干令相私者哉！
