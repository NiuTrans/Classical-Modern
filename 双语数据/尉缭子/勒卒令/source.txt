金、鼓、铃、旗，四者各有法。
鼓之则进，重鼓则击。金之则止，重金则退。
铃，传令也。
旗，麾之左则左，麾之右则右。
奇兵则反是。
一鼓一击而左，一鼓一击而右。
一步一鼓，步鼓也。十步一鼓，趋鼓也。音不绝，鹜鼓也。
商，将鼓也。角，帅鼓也。小鼓，伯鼓也。三鼓同，则将、帅、伯其心一也。
奇兵则反是。
鼓失次者有诛，哗者有诛，不听金、鼓、铃、旗而动者有诛。
百人而教战，教成，合之千人；千人教成，合之万人；万人教成，合之三军。
三军之众，有分有合，为大战之法，教成，试之以阅。
方亦胜，圆亦胜，错邪亦胜，临险亦胜。
敌在山，缘而从之；敌在渊，没而从之。
求敌若求亡子，从之无疑，故能败敌而制其命。
夫蚤决先，若计不先定，虑不蚤决，则进退不定，疑生必败。
故正兵贵先，奇兵贵后，或先或后，制敌者也。
世将不知法者，专命而行，先击而勇，无不败者也。
其举有疑而不疑，其往有信而不信，其致有迟疾而不迟疾。是三者，战之累也。
