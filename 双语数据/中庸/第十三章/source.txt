子曰： 道不远人。
人之为道而远人，不可以为道。
诗云： 伐柯伐柯，其则不远。 
执柯以伐柯，睨而视之，犹以为远。
故君子以人治人，改而止。忠恕违道不远。
施诸己而不愿，亦勿施于人。
君子之道四，丘未能一焉：所求乎子，以事父，未能也；所求乎臣，以事君，未能也；所求乎弟，以事兄，未能也；所求乎朋友，先施之，未能也。
庸德之行，庸言之谨；有所不足，不敢不勉；有余，不敢尽。言顾行，行顾言。
君子胡不慥慥尔。 
