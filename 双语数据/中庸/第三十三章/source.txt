诗曰： 衣锦尚絅 ，恶其文之著也。
故君子之道，暗然而日章；小人之道，的然而日亡。
君子之道，淡而不厌、简而文、温而理。知远之近，知风之自，知微之显。可与入德矣。
诗云： 潜虽伏矣，亦孔之昭。 
故君子内省不疚，无恶于志。
君子之所不可及者，其唯人之所不见乎。
诗云： 相在尔室，尚不愧于屋漏。 
故君子不动而敬，不言而信。
诗曰： 奏假无言，时靡有争。 
是故君子不赏而民劝，不怒而民威于鈇钺。
诗曰： 不显惟德，百辟其刑之。 
是故君子笃恭而天下平。
诗云： 予怀明德，不大声以色。 
子曰： 声色之于以化民，末也。 诗曰： 德輶如毛。 
毛犹有伦。 上天之载，无声无臭。 
至矣。
