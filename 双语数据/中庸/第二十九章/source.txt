王天下有三重焉，其寡过矣乎！
上焉者虽善，无征。
无征，不信。不信，民弗从。
下焉者虽善，不尊。不尊，不信。不信，民弗从。
故君子之道，本诸身，征诸庶民。
考诸三王而不缪，建诸天地而不悖。质诸鬼神而无疑，百世以俟圣人而不惑。
质诸鬼神而无疑，知天也。百世以俟圣人而不惑，知人也。
是故君子动而世为天下道，行而世为天下法，言而世为天下则。
远之，则有望；近之，则不厌。
诗曰： 在彼无恶，在此无射；庶几夙夜，以永终誉。 
君子未有不如此，而蚤有誉于天下者也。
