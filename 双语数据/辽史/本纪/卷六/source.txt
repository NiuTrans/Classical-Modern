穆宗上穆宗孝安敬正皇帝，讳璟，小字述律。太宗皇帝长子，母曰靖安皇后萧氏。会同二年，封寿安王。
天禄五年秋九月癸亥，世宗遇害。
逆臣察割等伏诛。
丁卯，即皇帝位，群臣上尊号曰天顺皇帝，改元应历。
戊辰，如南京。
是月，遣刘承训告哀于汉。
冬十一月，汉、周、南唐各遣使来吊。
乙亥，诏朝会依嗣圣皇帝故事，用汉礼。
十二月甲辰，汉遣使献弓矢、鞍马。
壬子，铁骊、鼻骨德皆来贡。
二年春正月戊午朔，南唐遣使奉蜡丸书，及进犀兕甲万属。
壬戌，太尉忽古质谋逆，伏诛。
二月癸卯，女直来贡。
三月癸亥，南唐遣使奉蜡丸书。
丁卯，复遣使来贡。
甲申，以耶律挞烈为南院大王。
夏四月丙戌朔，日有食之。己亥，铁骊进鹰鹘。
五月丙辰朔，视朝。
壬午，南唐遣使来贡。
六月壬辰，国舅政事令萧眉古得、宣政殿学士李澣等谋南奔，事觉，诏暴其罪。
乙未，祭天地。
壬寅，汉为周所侵，遣使求援，命中台省右相高模翰赴之。
丁未，命乳媪之兄曷鲁世为阿速石烈夷离堇。
秋七月乙亥，政事令娄国、林牙敌烈、侍中神都、郎君海里等谋乱，就执。
八月己丑，眉古得、娄国等伏诛，杖李澣而释之。
九月甲寅朔，云州进嘉禾四茎，二穗。
戊午，诏以先平察割日，用白黑羊、玄酒祭天，岁以为常。
壬戌，猎炭山。
祭天。
庚辰，敌烈部来贡。
冬十月甲申朔，汉遣使进葡萄酒。
甲午，司徒老古等献白雉。
戊申，回鹘及辖戛斯皆遣使来贡。
十一月癸丑朔，视朝。
己巳，地震。
己卯，日南至，始用旧制行拜日礼。
朔州民进黑兔。
十二月癸未朔，高模翰及汉兵围晋州。
辛卯，以生日，饭僧，释系囚。
甲辰，猎于近郊。
祀天地。
辛亥，明王安端薨。
三年春闰正月壬午朔，汉以高模翰却周军，遣使来谢。
二月辛亥朔，诏用嗣圣皇帝旧玺。
甲子，太保敌烈修易州城，镇州以兵来挑战，却之。
三月庚辰朔，南唐遣使来贡，因附书于汉，诏达之。
庚寅，如应州击鞠。
丁酉，汉遣使进球衣及马。
庚子，观渔于神德湖。
夏四月庚申，铁骊来贡。
五月壬寅，汉遣使言石晋树先帝《圣德神功碑》为周人所毁，请再刻，许之。
六月丁卯，应天皇太后崩。
秋七月，不视朝。
八月壬子，以生日，释囚。
己未，汉遣使求援。
三河乌古、吐蕃、吐谷浑、鼻骨德皆遣使来贡。
九月庚子，汉遣使贡药。
冬十月己酉，命太师唐骨德治大行皇太后园陵。
李胡子宛、郎君嵇干、敌烈谋反，事觉，辞逮太平王罨撒葛、林牙华割、郎君新罗等，皆执之。
十一月辛丑，谥皇太后曰贞烈，葬祖陵。
汉遣使来会。
是冬，驻跸奉圣州。
以南京水，诏免今岁租。
四年春正月戊寅，回鹘来贡。
己丑，华割、嵇干等伏诛，宛及罨撒葛皆释之。
是月，周主威殂，养子晋王柴荣嗣立。
二月丙午朔，周攻汉，命政事令耶律敌禄援之。
丙辰，汉遣使进茶药。
幸南京。
夏五月乙亥，忻、代二州叛汉，遣南院大王挞烈助敌禄讨之。
丁酉，挞烈败周将符彦卿于忻口。
六月癸亥，挞烈献所获。
秋七月乙酉，汉民有为辽军误掠者，遣使来请，诏悉归之。
九月丙申，汉为周人所侵，遣使来告。
冬十一月，彰国军节度使萧敌烈，太保许从赟奏忻、代二州捷。
十二月辛酉朔，谒祖陵。
庚午，汉遣使来贡。
是冬，驻跸杏埚。
五年春正月辛未朔，鼻骨德来贡。
二月庚子朔，日有食之。
庚申，汉遣使请上尊号，不许。
壬戌，如褭潭。
夏四月己酉，周侵汉，汉遣使求援。
癸丑，命郎君萧海璃世为北府宰相。
秋九月庚辰，汉主有疾，遣使来告。
冬十月壬申，女直来贡。
丁亥，谒太宗庙。
庚寅，南唐遣使来贡。
十一月乙未朔，汉主崇殂，子承钧遣使来告，且求嗣立。
遣使吊祭，遂封册之。
十二月乙丑朔，谒太祖庙。
辛巳，汉遣使来议军事。
六年夏五月丁酉，谒怀陵。
六月甲子，汉遣使来议军事。
秋七月，不视朝。
九月戊子，谒祖陵。
冬十一月壬寅，鼻骨德来贡。
十二月己未朔，谒太祖庙。
七年春正月庚子，鼻骨德来贡。
二月辛酉，南唐遣使奉蜡丸书。
辛未，驻跸潢河。
夏四月戊午朔，还上京。
初，女巫肖古上延年药方，当用男子胆和之。
不数年，杀人甚多，至是，觉其妄，辛巳，射杀之。
五月辛卯，汉遣使来贡。
六月丙辰朔，周遣使来聘。
南唐遣使来贡。
八月己未，周遣使来聘。
是秋，不听政。
冬十月庚申，猎于七鹰山。
十二月丁巳，诏大臣曰： 有罪者，法当刑。
朕或肆怒，滥及无辜，卿等切谏，无或面从。 
辛巳，还上京。
八年春二月乙丑，驻跸潢河。
夏四月甲寅，南京留守萧思温攻下沿边州县，遣人劳之。
五月，周陷束城县。
六月辛未，萧思温请益兵，乞驾幸燕。
秋七月，猎于拽剌山。
迄于九月，射鹿诸山，不视朝。
冬十一月辛酉，汉遣使来告周复来侵。
乙丑，使再至。
十二月庚辰，又至。
九年春正月戊辰，驻跸潢河。
夏四月丙戌，周来侵。
戊戌，以南京留守萧思温为兵马都总管，击之。
是月，周拔益津、瓦桥、淤口三关。
五月乙巳朔，陷瀛、莫二州。
癸亥，如南京。
辛未，周兵退。
六月乙亥朔，视朝。
戊寅，复容城县。
庚申，西幸，如怀州。
是月，周主荣殂，子宗训立。
秋七月，发南京军戍范阳。
冬十二月戊寅，还上京。
庚辰，王子敌烈、前宣徽使海思及萧达干等谋反，事觉，鞫之。
辛巳，祀天地、祖考，告逆党事败。
丙申，召群臣议时政。
十年春正月，周殿前都点检赵匡胤废周自立，建国号宋。
夏五月乙巳，谒怀陵。
壬子，汉以潞州归附来告。
丙寅，至自怀陵。
六月庚申，汉以宋兵围石州来告，遣大同军节度使阿剌率四部往援，诏萧思温以三部兵助之。
秋七月己亥朔，宋兵陷石州，潞州复叛，汉使来告。
辛酉，政事令耶律寿远、太保楚阿不等谋反，伏诛。
以酒脯祠天地于黑山。八月，如秋山，幸怀州。
庚午，以镇茵石狻猊击杀近侍古哥。
冬十月丙子，李胡子喜隐谋反，辞连李胡，下狱死。
十一月，海思狱中上书，陈便宜。
十一年春二月丙寅，释喜隐。
辛亥，司徒乌里只子迭剌哥诬告其父谋反，复诈乘传及杀行人，以其父请，杖而释之。
三月丙辰，萧思温奏老人星见，乞行赦宥。
闰月甲子朔，如潢河。
夏四月癸巳朔，日有食之。是月，射鹿，不视朝。
五月乙亥，司天王白、李正等进历。
六月甲午，赦。
冬十一月，岁星犯月。
十二年春正月甲戌，夜观灯。
二月己丑朔，以御史大夫萧护思为北院枢密使，赐对衣、鞍马。
夏五月庚午，以旱，命左右以水相沃，顷之，果雨。
六月甲午，祠木叶山及潢河。
秋，如黑山、赤山射鹿。
十三年春正月，自丁巳昼夜酣饮者九日。
丙寅，宋欲城益津关，命南京留守高勋、统军使崔廷勋以兵扰之。
癸酉，杀兽人海里。
二月庚寅，汉遣使来告，欲巡边徼，乞张声援。
壬辰，如潢河。
癸巳，观群臣射，赐物有差。
乙巳，老人星见。
三月癸丑朔，杀鹿人弥里吉，枭其首以示掌鹿者。
夏四月壬寅，猎于潢河。
五月壬戌，视斡朗改国所进花鹿生麛。
六月癸未，近侍伤獐，杖杀之。
甲申，杀獐人霞马。
壬辰，诏诸路录囚。
秋七月辛亥朔，汉以宋侵来告。
乙丑，荐时羞于庙。
八月甲申，以生日，纵五坊鹰鹘。
戊戌，幸近山，呼鹿射之，旬有七日而后返。
九月庚戌朔，以青牛白马祭天地。
饮于野次，终夕乃罢。
辛亥，以酒脯祭天地，复终夜酣饮。
冬十月丙申，汉以宋侵来告。
十一月庚午，猎，饮于虞人之家，凡四日。
十一月戊子，射野鹿，赐虞人物有差。
庚寅，杀彘人曷主。
