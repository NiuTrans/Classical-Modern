太祖上太祖大圣大明神烈天皇帝，姓耶律氏，讳亿，字阿保机，小字啜里只，契丹迭剌部霞濑益石烈耶律弥里人，德祖皇帝长子，母曰宣简皇后萧氏，唐咸通十三年生。
初，母梦日堕怀中，有娠。
及生，室有神光异香，体如三岁儿，即能匍匐。
祖母简献皇后异之，鞠为己子。
常匿于别幕，涂其面，不令他人见。
三月能行，晬而能言，知未然事。
自谓左右若有神人翼卫。
虽龆龀，言必及世务，时伯父当国，疑辄咨焉。
既长，身长九尺，丰上锐下，目光射人，关弓三百斤。
为挞马狘沙里。
时小黄室韦不附，太祖以计降之，伐越兀及乌古、六奚、比沙狘诸部，克之。
国人号阿主沙里。
唐天复元年，岁辛酉，痕德堇可汗立，以太祖为本部夷离堇，专征讨，连破室韦、于厥及奚帅辖剌哥，俘获甚众。
冬十月，授大迭烈府夷离堇。
明年秋七月，以兵四十万伐河东代北，攻下九郡，获生口九万五千，驼马牛羊不可胜纪。
九月，城龙化州于潢河之南，始建开教寺。
明年春，伐女真，下之，获其户三百。
九月，复攻下河东怀远等军。
冬十月，引军略至蓟北，俘获以还。
先是，德祖俘奚七千户，徙饶乐之清河。至是创为奚迭剌部，分十三县。
遂拜太祖于越、总知军国事。
明年岁甲子，三月，广龙化州之东城。
九月，讨黑车子室韦，唐卢龙军节度使刘仁恭发兵数万，遣养子赵霸来拒。
霸至武州，太祖谍知之，伏劲兵桃山下。
遣室韦人牟里诈称其酋长所遣，约霸兵会平原。
既至，四面伏发，擒霸，歼其众，乘胜大破室韦。
明年七月，复讨黑车子室韦。
唐河东节度使李克用遣通事康令德乞盟。
冬十月，太祖以骑兵七万会克用于云州，宴酣，克用借兵以报刘仁恭木瓜涧之役，太祖许之。
易袍马，约为兄弟。
及进兵击仁恭，拔数州，尽徙其民以归。
明年二月，复击刘仁恭。
还，袭山北奚，破之。
汴州朱全忠遣人浮海奉书币、衣带、珍玩来聘。
十一月，遣偏师讨奚、霫诸部及东北女直之未附者，悉破降之。
十二月，痕德堇可汗殂，群臣奉遗命请立太祖。
曷鲁等劝进，太祖三让，从之。
元年春正月庚寅，命有司设坛于如迂王集会埚，燔柴告天，即皇帝位。
尊母萧氏为皇太后，立皇后萧氏。
北宰相萧辖剌、南宰相耶律欧里思率群臣上尊号曰天皇帝，后曰地皇后。
庚子，诏皇族承遥辇氏九帐为第十帐。
二月戊午，以从弟迭栗底为迭烈府夷离堇。
是月，征黑车子室韦，降其八部。
夏四月丁未朔，唐梁王朱全忠废其主，寻弑之，自立为帝，国号梁，遣使来告。
刘仁恭子守光囚其父，自称幽州卢龙军节度使。
秋七月乙酉，其兄平州刺史守奇率其众数千人来降，命置之平卢城。
冬十月乙巳，讨黑车子室韦，破之。
二年春正月癸酉朔，御正殿，受百官及诸国使朝。
辛巳，始置惕隐，典族属，以皇弟撒剌为之。
河东李克用卒，子存勖袭，遣使吊慰。
夏五月癸酉，诏撒剌讨乌丸、黑车子室韦。
秋八月壬子，幽州进合欢瓜。
冬十月己亥朔，建明王楼。
筑长城于镇东海口。
遣轻兵取吐浑叛入室韦者。
三年春正月，幸辽东。
二月丁酉朔，梁遣郎公远来聘。
三月，沧州节度使刘守文为弟守光所攻，遣人来乞兵讨之。
命皇弟舍利素、夷离堇萧敌鲁以兵会守文于北淖口。
进至横海军近淀，一鼓破之，守光溃去。
因名北淖口为会盟口。
夏四月乙卯，诏左仆射韩知古建碑龙化州大广寺以纪功德。
五月甲申，置羊城于炭山之北，以通市易。
冬十月己巳，遣鹰军讨黑车子室韦，破之。西北嗢娘改部族进輓车人。
四年秋七月戊子朔，以后兄萧敌鲁为北府宰相。后族为相自此始。
冬十月，乌马山奚库支及查剌底、锄勃德等叛，讨平之。
五年春正月丙戌朔，日有食之。
丙申，上亲征西部奚。
奚阻险，叛服不常，数招谕弗听。
是役所向辄下，遂分兵讨东部奚，亦平之。
于是尽有奚、霫之地。
东际海，南暨白檀，西逾松漠，北抵潢水，凡五部，咸入版籍。
三月，次滦河，刻石纪功。
复略地蓟州。
夏四月壬申，遣人使梁。
五月，皇弟剌葛、迭剌、寅底石、安端谋反。
安端妻粘睦姑知之，以告，得实。
上不忍加诛，乃与诸弟登山刑牲，告天地为誓而赦其罪。
出剌葛为迭剌部夷离堇，封粘睦姑为晋国夫人。
秋七月壬午朔，斜离底及诸蕃使来贡。
八月甲子，刘守光僣号幽州，称燕。
冬十月戊午，置铁冶。
十一月壬午，遣人使梁。
六年春正月，以化葛为惕隐。
二月戊午，亲征刘守光。
三月，至自幽州。
夏四月，梁郢王友珪弑父自立。
秋七月丙午，亲征术不姑，降之，俘获以数万计，命弟剌葛分兵攻平州。
八月壬辰，上次恩德山。
皇子李胡生。
冬十月戊寅，剌葛破平州，还，复与迭剌、寅底石、安端等反。
甲申，遣人使梁致祭。
壬辰，还次北阿鲁山，闻诸弟以兵阻道，引军南趋十七泺。
是日燔柴。
翼日，次七渡河，诸弟各遣人谢罪。
上犹矜怜，许以自新。
是岁，以兵讨两冶，以所获僧崇文等五十人归西楼，建天雄寺以居之，以示天助雄武。
七年春正月甲辰朔，以用兵免朝。
晋王李存勖拔幽州，擒刘守光。
甲寅，王师次赤水城，弟剌葛等乞降。
上素服，乘赭白马，以将军耶律乐姑、辖剌仅阿钵为御，解兵器、肃侍卫以受之，因加慰谕。
剌葛等引退，上复数遣使抚慰。
二月甲戌朔，梁均王友贞讨杀其兄友珪，嗣立。
三月癸丑，次芦水，弟迭剌哥图为奚王，与安端拥千馀骑而至，绐称入觐。
上怒曰： 尔曹始谋逆乱，朕特恕之，使改过自新，尚尔反覆，将不利于朕！ 
遂拘之，以所部分隶诸军。
而剌葛引其众至乙室堇淀，具天子旗鼓，将自立，皇太后阴遣人谕令避去。
会弭姑乃、怀里阳言车驾且至，其众惊溃，掠居民北走。
上以兵追之，剌葛遣其党寅底石引兵径趋行宫，焚其辎重、庐帐，纵兵大杀。
皇后急遣曷古鲁救之，仅得天子旗鼓而已。
其党神速姑复劫西楼，焚明王楼。
上至土河，秣马休兵，若不为意。
诸将请急追之，上曰： 俟其远遁，人各怀土，怀土既切，其心必离，我军乘之，破之必矣！ 
尽以先所获资畜分赐将士，留夷离毕直里姑总政务。
夏四月戊寅，北追剌葛。
己卯，次弥里，问诸弟面木叶山射鬼箭厌禳，乃执叛人解里向彼，亦以其法厌之。
至达里淀，选轻骑追及培只河，尽获其党辎重、生口。
先遣室韦及吐浑酋长拔剌、迪里姑等五人分兵伏其前路，命北宰相迪里古为先锋进击之。
剌葛率兵逆战，迪里古以轻兵薄之。其弟遏古只临阵，射数十人毙，众莫敢前。
相拒至晡，众乃溃。
追至柴河，遂自焚其车乘庐帐而去。
前遇拔剌、迪里姑等伏发，合击，遂大败之。
剌葛奔溃，遗其所夺神帐於路，上见而拜奠之。
所获生口尽纵归本土。
其党库古只、磨朵皆面缚请罪。
师次札堵河，大雨暴涨。
五月癸丑，遣北宰相迪辇率骁骑先渡。
甲寅，奏擒剌葛、涅里衮阿钵于榆河，前北宰相萧实鲁、寅底石自刭不殊。
遂以黑白羊祭天地。
壬戌，剌葛、涅里衮阿钵诣行在，以稿索自缚，牵羊望拜。
上还至大岭。
时大军久出，辎重不相属，士卒煮马驹、采野菜以为食，孳畜道毙者十七八，物价十倍，器服资货委弃于楚里河，狼籍数百里，因更剌葛名暴里。
丙寅，至库里，以青牛白马祭天地。
以生口六百、马二千三百分赐大小鹘军。
六月辛巳，至榆岭，以辖赖县人扫古非法残民，磔之。
甲申，上登都庵山。抚其先奇首可汗遗迹，徘徊顾瞻而兴叹焉。
闻狱官涅离擅造大校，人不堪其苦，有至死者，命诛之。
壬辰，次狼河，获逆党雅里、弥里，生埋之铜河南轨下。
放所俘还，多为于骨里所掠。
上怒，引轻骑驰击。
复遣骁将分道追袭，尽获其众并掠者。
庚子，次阿敦泺，以养子涅里思附诸弟叛，以鬼箭射杀之。
其馀党六千，各以轻重论刑。
于厥掠生口者三十馀人，亦俾赎其罪，放归本部。
至石岭西，诏收回军乏食所弃兵仗，召北府兵验而还之。
以夷离堇涅里衮附诸弟为叛，不忍显戮，命自投崖而死。
秋八月己卯，幸龙眉宫，轘逆党二十九人，以其妻女赐有功将校，所掠珍宝、孳畜还主；亡其本物者，命责偿其家；不能偿者，赐以其部曲。
九月壬戌，上发自西楼。
冬十月庚午，驻赤崖。
戊寅，和州回鹘来贡。
癸未，乙室府人迪里古、迷骨离部人特里以从逆诛。
诏群臣分决滞讼，以韩知古录其事，只里姑掌捕亡。
十一月，祠木叶山。
还次昭乌山，省风俗，见高年，议朝政，定吉凶仪。
十二月戊子，燔柴于莲花泺。
八年春正月甲辰，以曷鲁为迭剌部夷离堇，忽烈为惕隐。
于骨里部人特离敏执逆党怖胡、亚里只等十七人来献，上亲鞫之。
辞多连宗室及有胁从者，乃杖杀首恶怖胡，馀并原释。
于越率懒之子化哥屡蓄奸谋，上每优容之，而反覆不悛，召父老群臣正其罪，并其子戮之，分其财以给卫士。
有司所鞫逆党三百馀人，狱既具上以人命至重，死不复生，赐宴一日，随其平生之好使为之，酒酣，或歌、或舞、或戏射、角，各极其意。
明日，乃以轻重论刑。
首恶剌葛，其次迭剌哥，上犹弟之，不忍置法，杖而释之。
以寅底石、安端性本庸弱，为剌葛所使，皆释其罪。
前于越赫底里子解里、剌葛妻辖剌已实预逆谋，命皆绞杀之。
寅底石妻涅离胁从，安端妻粘睦姑尝有忠告，并免。
因谓左右曰： 诸弟性虽敏黠，而蓄奸稔恶。
尝自矜有出人之智，安忍凶狠，溪壑可塞而贪黩无厌。
求人之失，虽小而可恕，谓重如泰山；身行不义，虽入大恶，谓轻于鸿毛。
昵比群小，谋及妇人，同恶相济，以危国祚。
虽欲不败，其可得乎？
北宰相实鲁妻馀卢睹姑于国至亲，一旦负朕，从于叛逆，未置之法而病死，此天诛也。
解里自幼与朕常同寝食，眷遇之厚，冠于宗属，亦与其父背大恩而从不轨，兹可恕乎！ 
秋七月丙申朔，有司上诸帐族与谋逆者三百馀人罪状，皆弃市。
上叹曰： 致人于死，岂朕所欲。
若止负朕躬，尚可容贷。
此曹恣行不道，残害忠良，涂炭生民，剽掠财产。
民间昔有万马，今皆徒步，有国以来所未尝有，实不得已而诛之。 
冬十月甲子朔，建开皇殿于明王楼基。九年春正月，乌古部叛，讨平之。
夏六月，幽州军校齐行本举其族及其部曲男女三千人请降，诏授检校尚书、左仆射，赐名兀欲，给其廪食。
数日亡去，幽帅周德威纳之。
及诏索之，德威语不逊，乃议南征。
冬十月戊申，钓鱼于鸭渌江。
新罗遣使贡方物，高丽遣使进宝剑，吴越王钱镠遣滕彦休来贡。
是岁，君基太一神数见，诏图其像。
神册元年春二月丙戌朔，上在龙化州，迭烈部夷离堇耶律曷鲁等率百僚请上尊号，三表乃允。
丙申，群臣及诸属国筑坛州东，上尊号曰大圣大明天皇帝，后曰应天大明地皇后。
大赦，建元神册。
初，阙地为坛，得金铃，因名其地曰金铃冈，坛侧满林曰册圣林。
三月丙辰，以迭烈部夷离堇曷鲁为阿庐朵里于越，百僚进秩、颁赉有差，赐酺三日。
立子倍为皇太子。
夏四月乙酉朔，晋幽州节度使卢国用来降，以为幽州兵马留后。
甲辰，梁遣郎公远来贺。
六月庚寅，吴越王遣滕彦休来贡。
秋七月壬申，亲征突厥、吐浑、党项、小蕃、沙陀诸部，皆平之。
俘其酋长及其户万五千六百，铠甲、兵仗、器服九十馀万，宝货、驼马、年羊不可胜算。
八月，拔朔州，擒节度使李嗣本。
勒石纪功于青冢南。
冬十月癸未朔，乘胜而东。
十一月，攻蔚、新、武、妫、儒五州，斩首万四千七百馀级。
自代北至河曲逾阴山，尽有其地。
遂改武州为归化州，妫州为可汗州，置西南面招讨司，选有功者领之。
其围蔚州，敌楼无故自坏，众军大噪乘之，不逾时而破。
时梁及吴越二使皆在焉，诏引环城观之，因赐滕彦休名曰述吕。
十二月，收山北八军。
二年春二月，晋新州裨将卢文进杀节度使李存矩来降。
进攻其城，刺史安金全遁，以文进部将刘殷为刺史。
三月辛亥，攻幽州，节度使周德威以幽、并、镇、定、魏五州之兵拒于居庸关之西，合战于新州东，大破之，斩首三万馀级。杀李嗣本之子武八。
以后弟阿骨只为统军，实鲁为先锋，东出关略燕、赵，不遇敌而还。
己未，于骨里叛，命室鲁以兵讨之。
夏四年壬午，围幽州，不克。
六月乙巳，望城中有气如烟火状，上曰： 未可攻也。 
以大暑霖潦，班师。
留曷鲁、卢国用守之。
剌葛与其子赛保里叛入幽州。
秋八月，李存勖遣李嗣源等救幽州，曷鲁等以兵少而还。
三年春正月丙申，以皇弟安端为大内惕隐，命攻云州及西南诸部。
二月，达旦国来聘。
癸亥，城皇都，以礼部尚书康默记充版筑使。
梁遣使来聘。
晋、吴越、渤海、高丽、回鹘、阻卜、党项及幽、镇、定、魏、潞等州各遣使来贡。
夏四月乙巳，皇弟迭烈哥谋叛，事觉，知有罪当诛，预为营圹，而诸戚请免。
上素恶其弟寅底石妻涅里衮，乃曰： 涅里衮能代其死，则从。 
涅里衮自缢圹中，并以奴女古、叛人曷鲁只生瘗其中。
遂赦迭烈哥。
五月乙亥，诏建孔子庙、佛寺、道观。
秋七月乙酉，于越曷鲁薨，上震悼久之，辍朝三日，赠赙有加。
冬十二月庚子朔，幸辽阳故城。
辛丑，北府宰相萧敌鲁薨。
戊午，以于越曷鲁弟污里轸为迭烈部夷离堇，萧阿古只为北府宰相。
甲子，皇孙隈欲生。
