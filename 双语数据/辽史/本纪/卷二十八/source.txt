天祚皇帝二五年春正月，下诏亲征，遣僧家奴持书约和，斥阿骨打名。
阿骨打遣赛剌复书：若归叛人阿疏，迁黄龙府于别地，然后议之。
都统耶律斡里朵等与女直兵战于达鲁古城，败绩。
二月，饶州渤海古欲等反，自称大王。
三月，以萧谢佛留等讨之。
遣耶律张家奴等六人赍书使女直，斥其主名，冀以速降。
夏四月癸丑，以萧谢佛留等为渤海古欲所败，以南面副部署萧陶苏斡为都统，赴之。
五月，陶苏斡及古欲战，败绩。
张家奴等以阿骨打书来，复遣之往。
六月己亥朔，清暑特礼岭。
壬子，张家奴等还，阿骨打复书，亦斥名谕之使降。
癸丑，以亲征谕诸道。
丙辰，陶苏斡招获古欲等。
癸亥，以惕隐耶律末里为北院大王。
是月，遣萧辞剌使女直，以书辞不屈见留。
秋七月辛未，宋遣使致助军银绢。
丙子，猎于岭东。
是月，都统斡里朵等与女直战于白马泺，败绩。
八月甲子，罢猎，趋军中。以斡里朵等军败，免官。
丙寅，以围场使阿不为中军都统，耶律张家奴为都监，率番、汉兵十万，萧奉先充御营都统，诸行营都部署耶律章奴为副，以精兵二万为先锋。
余分五部为正军，贵族子弟千人为硬军，扈从百司为护卫军，北出骆驼口；以都点检萧胡睹姑为都统，枢密直学士柴谊为副，将汉步骑三万南出宁江州。
自长春州分道而进，发数月粮，期必灭女直。
九月丁卯朔，女直军陷黄龙府。
己巳，知北院枢密使萧得里底出为西南面招讨使。
辞剌还，女直复遣赛剌以书来报：若归我叛人阿疏等，即当班师。
上亲征。
粘罕、兀术等以书来上，阳为卑哀之辞，实欲求战。
书上，上怒，下诏有 女直作过，大军翦除 之语。
女直主聚众，剺面仰天恸哭曰： 始与汝等起兵，盖苦契丹残忍，欲自立国。
今主上亲征，奈何？
非人死战，莫能当也。
不若杀我一族，汝等迎降，转祸为福。 
诸军皆曰： 事已至此，惟命是从。 
乙巳，耶律章奴反，奔上京，谋迎立魏国王淳。
上遣驸马萧昱领兵诣广平淀护后妃，行宫小底乙信持书驰报魏国王。
时章奴先遣王妃亲弟萧谛里以所谋说魏国王。
王曰： 此非细事，主上自有诸王当立，北、南面大臣不来，而汝言及此，何也？ 
密令左右拘之。
有顷，乙信等赍御札至，备言章奴等欲废立事。
魏国王立斩萧谛里等首以献，单骑间道诣广平淀待罪。
上遇之如初。
章奴知魏国王不听，率麾下掠庆、饶、怀、祖等州，结渤海群盗，众至数万，趋广平淀犯行宫。顺国女直阿鹘产以三百骑一战而胜，擒其贵族二百余人，并斩首以徇。
其妻子配役绣院，或散诸近侍为婢，余得脱者皆奔女直。
章奴诈为使者，欲奔女直，为逻者所获，缚送行在，腰斩于市，剖其心以献祖庙，支解以徇五路。
冬十一月，遣驸马萧特末、林牙萧察剌等将骑兵五万、步卒四十万、亲军七十万至驼门。
十二月乙巳，耶律张家奴叛。
戊申，亲战于护步答冈，败绩，尽亡其辎重。
己未，锦州刺史耶律术者叛应张家奴。
庚申，北面林牙耶律马哥讨张家奴。
癸亥，以北院宣徽使萧韩家奴知北院枢密使事，南院宣徽使萧特末为汉人行宫都部署。
六年春正月丙寅朔，东京夜有恶少年十余人，乘酒执刃，逾垣入留守府，问留守萧保先所在： 今军变，请为备。 
萧保先出，刺杀之。
户部使大公鼎闻乱，即摄留守事，与副留守高清明集奚、汉兵千人，尽捕其众，斩之，抚定其民。
东京故渤海地，太祖力战二十余年乃得之。
而萧保先严酷，渤海苦之，故有是变。
其裨将渤海高永昌僣号，称隆基元年。遣萧乙薛、高兴顺招之，不从。
闰月乙亥，遣萧韩家奴、张琳讨之。
戊午，贵德州守将耶律余睹以广州渤海叛附永昌，我师击败之。
二月戊辰，侍御司徒挞不也等讨张家奴，战于祖州，败绩。
乙酉，遣汉人行宫都部署萧特末率诸将讨张家奴。
戊子，张家奴诱饶州渤海及中京贼侯既等万余人，攻陷高州。
三月，东面行军副统酬斡等擒侯概于川州。
夏四月戊辰，亲征张家奴。
癸酉，败之。
甲戌，诛叛党，饶州渤海平。
丙子，赏平贼将士有差；而萧韩家奴、张琳等复为贼所败。
五月，清暑散水原。
女直军攻下沈州，复陷东京，擒高永昌。
东京州县族人痕孛、铎剌、吴十、挞不也、道剌、酬斡等十三人皆降女直。
六月乙丑，籍诸路兵，有杂畜十头以上者皆从军。
庚辰，魏国王淳进封秦晋国王，为都元帅，上京留守萧挞不也为契丹行宫都部署兼副元帅。
丁亥，知北院枢密使事萧韩家奴为上京留守。
秋七月，猎秋山。
春州渤海二千余户叛，东北路统军使勒兵追及，尽俘以还。
八月，乌古部叛，遣中丞耶律挞不也等招之。
九月丙午，谒怀陵。
冬十月丁卯，以张琳军败，夺官。
庚辰，乌古部来降。
十一月，东面行军副统马哥等攻曷苏馆，败绩。
十二月乙亥，封庶人萧氏为太皇太妃。
辛巳，削副统耶律马哥官。
七年春正月甲寅，减厩马粟，分给诸局。
是月，女直军攻春州，东北面诸军不战自溃，女古、皮室四部及渤海人皆降，复下泰州。
二月，涞水县贼董庞儿聚众万余，西京留守萧乙薛、南京统军都监查剌与战于易水，破之。
三月，庞儿党复聚，乙薛复击破之于奉圣州。
夏五月庚寅，东北面行军诸将涅里、合鲁、涅哥、虚古等弃之。
乙巳，诸围场隙地，纵百姓樵采。
六月辛巳，以同知枢密院事余里也为北院大王。
秋七月癸卯，猎秋山。
八月丙寅，猎狘斯那里山，命都元帅秦晋王赴沿边，会四路兵马防秋。
九月，上自燕至阴凉河，置怨军八营：募自宜州者曰前宜、后宜，自锦州者曰前锦、后锦，自乾自显者曰乾曰显，又有乾显大营、岩州营，凡二万八千余人，屯卫州蒺藜山。
丁酉，猎辋子山。
冬十月乙卯朔，至中京。
十二月丙寅，都元帅秦晋国王淳遇女直军，战于蒺藜山，败绩。
女直复拔显州旁近州郡。
庚午，下诏自责。
癸酉，遣夷离毕查剌与大公鼎诸路募兵。
丁丑，以西京留守萧乙薛为北府宰相，东北路行军都统奚霞末知奚六部大王事。
是岁，女直阿骨打用铁州杨朴策，即皇帝位，建元天辅，国号金。
杨朴又言，自古英雄开国或受禅，必先求大国封册，遂遣使议和，以求封册。
八年春正月，幸鸳鸯泺。
丁亥，遣耶律奴哥等使金议和。
庚寅，保安军节度使张崇以双州二百户降金。
东路诸州盗贼蜂起，掠民自随以充食。
二月，耶律奴哥还自金，金主复书曰： 能以兄事朕，岁贡方物，归我上、中京、兴中府三路州县；以亲王、公主、驸马、大臣子孙为质；还我行人及元给信符，并宋、夏、高丽往复书诏、表牒，则可以如约。 
三月甲午，复遣奴哥使金。
夏四月辛酉，以西南面招讨使萧得里底为北院枢密使。
五月壬午朔，奴哥以书来，约不逾此月见报。
戊戌，复遣奴哥使金，要以酌中之议。
是月，至纳葛泺。
贼安生儿、张高儿聚众二十万，耶律马哥等斩生儿于龙化州，高儿亡入懿州，与霍六哥相合。
金主遣胡突衮与奴哥持书，报如前约。
六月丁卯，遣奴哥等赍宋、夏、高丽书诏、表牒至金。
霍六哥陷海北州，趣义州，军帅回离保等击败之。
通、祺、双、辽四州之民八百余户降于金。
秋七月，猎秋山。
金复遣胡突衮来，免取质子及上京、兴中府所属州郡，裁减岁币之数， 如能以兄事朕，册用汉仪，可以如约。 
八月庚午，遣奴哥、突迭使金，议册礼。
九月，突迭见留，遣奴哥还，谓之曰： 言如不从，勿复遣使。 
闰月丙寅，遣奴哥复使金，而萧宝、讹里等十五人各率户降于金。
冬十月，奴哥、突迭持金书来。
龙化州张应古等四人率众降金。
十一月，副元帅萧挞不也薨。
十二月甲申，议定册礼，遣奴哥使金。
宁昌军节度使刘宏以懿州户三千降金。
时山前诸路大饥，乾、显、宜、锦、兴中等路，斗粟直数缣，民削榆皮食之，既而人相食。
是年，放进士王翚等三百人。
九年春正月，金遣乌林答赞谟持书来迎册。
二月，至鸳鸯泺。
贼张撒八诱中京射粮军，僣号，南面军帅余睹擒撒八。
三月丁卯朔，遣知右夷离毕事萧习泥烈等册金主为东怀国皇帝。
己酉，乌林答赞谟奴哥等先以书报。
夏五月，阻卜补疏只等叛，执招讨使耶律斡里朵，都监萧斜里得死之。
秋七月，猎南山。
金复遣乌林答赞谟来，责册文无 兄事 之语，不言 大金 而云 东怀 ，乃小邦怀其德之义；及册文有 渠材 二字，语涉轻侮；若 遥芬多戩 等语，皆非善意，殊乖体式。
如依前书所定，然后可从。
杨询卿、罗子韦率众降金。
八月，以赵王习泥烈为西京留守。
九月，至西京。
复遣习泥烈、杨立忠先持册稿使金。
冬十月甲戌朔，耶律陈图奴等二十余人谋反，伏诛。
是月，遣使送乌林答赞谟持书以还。
十年春二月，幸鸳鸯泺。
金复遣乌林答赞谟持书及册文副本以求，仍责乞兵于高丽。
三月己酉，民有群马者，十取其一，给东路军。
庚申，以金人所定 大圣 二字，与先世称号同，复遣习泥烈往议。
金主怒，遂绝之。
夏四月，猎胡土白山，闻金师再举，耶律白斯不等选精兵三千以济辽师。
五月，金主亲攻上京，克外郛，留守挞不也率众出降。
六月乙酉，以北府宰相萧乙薛为上京留守、知盐铁内省两司、东北统军司事。
秋，猎沙岭。
冬，复至西京。
