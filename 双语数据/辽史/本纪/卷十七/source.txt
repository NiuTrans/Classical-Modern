圣宗八五年春正月乙酉，如混同江。
二月戊午，禁天下服用明金及金线绮；国亲当服者，奏而后用。
是月，如鱼儿泺。
三月壬辰，以左丞相张俭为武定军节度使、同政事门下平章事，郑弘节临潢少尹，刘慎行辽兴军节度使，武定军节度使萧匹敌契丹行宫都部署，枢密副使杨又玄吏部尚书、参知政事兼枢密使。
是月，如长春河鱼儿泺，其水一夕有声如雷，越沙冈四十里，别为一陂。
夏五月，清暑永安山。
以萧从顺为太子太师，吴叔达翰林学士，道士冯若谷加太子中允，耶律晨武定军节度使，张俭彰信军节度使，吕士宗礼部员外郎，李可举顺义军节度使。
秋七月，猎平地松林。
九月，驻跸南京。
己亥，以萧迪烈、李绍琪充贺宋太后生辰使副，耶律守宁、刘四端充贺宋主生辰使副。
冬十月辛未，宋太后遣冯元宗、史方来贺顺天节。
十一月庚子，幸内果园宴，京民聚观。
求进士，得七十二人，命赋诗，第其工拙，以张昱等一十四人为太子校书郎，韩栾等五十八人为崇文馆校书郎。
辛丑，以左祗候郎君详稳萧罗罗为右夷离毕。
十二月丁巳，以汉人行宫都部署萧孝先为上京留守，皇侄长沙郡王谢家奴匡义军节度使，耶律仁举兴国军节度使。
甲子，萧守宁为点检侍卫亲军马步军。
乙丑，北院枢密使萧合卓薨。
戊辰，以北府宰相萧普古为北院枢密使。
己巳，遣萧谐、李琪充贺宋正旦使副。
庚午，以参知政事刘京为顺义军节度使。
乙亥，宋使李维、张纶来贺千龄节。
是岁，燕民以年谷丰熟，车驾临幸，争以土物来献。
上礼高年，惠鳏寡，赐酺馀。
至夕，六街灯火如昼，士庶嬉游，上亦微行观之。
丁丑，禁工匠不得销毁金银器。
六年春正月己卯朔，宋遣徐奭、裴继起、张若谷、崔准来贺。
庚辰，如鸳鸯泺。
二月己酉，以迷离己同知枢密院，黄翩为兵马都部署，达骨只副之，赦石为都监，引军城混同江、疏木河之间。
黄龙府请建堡障三、烽台十，诏以农隙筑之。
东京留守八哥奏黄翩领兵入女直界徇地，俘获人、马、牛、豕，不可胜计，得降户二百七十，诏奖谕之。
戊午，以耶律野为副点检，以国舅帐萧柳氏、徒鲁骨领西北路十二班军、奚王府舍利军。
己巳，南京水，遣使振之。
庚午，诏党项别部塌西设契丹节度使治之。
三月戊寅朔，以大同军节度使张俭入为南院枢密使、左丞相兼政事令，参知政事吴叔达责授将作少监，出为东州刺史。
是月，阻卜来侵，西北路招讨使萧惠破之。
夏四月丁未朔，以武定军节度使耶律洪古为惕隐。
戊申，蒲卢毛朵部多兀惹户，诏索之。
丙寅，如永安山。
五月辛卯，以东京统军使萧纟廷古为契丹行宫都部署。
癸卯，遣西北路招讨使萧惠将兵伐甘州回鹘。
六月辛丑，诏凡官畜并印其左以识之。
秋七月戊申，猎黑岭。
八月，萧惠攻甘州不克，师还。
自是阻卜诸部皆叛，辽军与战，皆为所败，监军涅里姑、国舅帐太保曷不吕死之。
诏遣惕隐耶律洪古、林牙化哥等将兵讨之。
九月，驻跸辽河浒。
冬十月丙子，曷苏馆诸部长来朝。
庚辰，遣使问夏国五月与宋交战之故。
辛巳，以前院大王直鲁衮为乌古敌烈都详稳。
庚寅，以萧孝顺、萧绍宗兼侍中，驸马萧绍业平章政事，前南院大王胡睹堇同知上京留守，安哥通化州节度使。
十一月乙丑，宋遣韩翼、田承说来贺顺天节。
戊辰，西北路招讨司小校扫姑诉招讨萧惠三罪，诏都监奥骨祯按之。
十二月庚辰，曷苏馆部乞建旗鼓，许之。
辛巳，诏北南诸部廉察州县及石烈、弥里之官，不治者罢之。
诏大小职官有贪暴残民者，立罢之，终身不录；其不廉直，虽处重任，即代之；能清勤自持者，在卑位亦当荐拔；其内族受赂，事发，与常人所犯同科。
戊戌，遣杜防、萧蕴充贺宋生辰使副。
庚子，驻跸辽河。
七年春正月壬寅朔，宋遣张保维、孙继业、孔道辅、马崇至来贺。
如混同江。
辛亥，以女直白缕为惕隐，蒲马为岩母部太师。
甲寅，蒲卢毛朵部遣使来贡。
夏四月乙未，猎黑岭。
五月，清暑永安山。
西南路招讨司奏阴山中产金银，请置冶，从之。
复遣使循辽河源求产金银之矿。
六月，禁诸屯田不得擅货官粟。
癸巳，诏萧惠再讨阻卜。
秋七月己亥朔，诏更定法令。
庚子，诏谕驸马萧鉏不、公主粘米衮： 尔于后有父母之尊，后或临幸，祗谒先祖，祗拜空帐，失致敬之礼，今后可设像拜谒。 
乙巳，诏辇路所经，旁三十步内不得耕种者，不在诉讼之限。
九月，驻跸辽河。
冬十月丁卯朔，诏诸帐院庶孽，并从其母论贵贱。
十一月，宋遣石中立、石贻孙来贺千龄节，王博文、王双贺顺天节。
辛亥，以杨又玄、邢祥知贡举。
己未，匡义军节度使中山郡王查葛、保宁军节度使长沙郡王谢家奴、广德军节度使乐安郡王遂哥奏，各将之官，乞选伴读书史，从之。
癸亥，以三韩王钦为启圣军节度使，杨佶刑部侍郎。
甲子，以左千牛卫上将军耶律古昱为北院大王。
十二月丁卯朔，遣耶律遂英、王永锡充贺宋太后生辰，萧速撒、马保永充贺正旦使副。
癸酉，以金吾萧高六为奚舍利军详稳。
八年春正月乙亥，如混同江。
庚申，党项侵边，破之。
甲子，诏州县长吏劝农。
二月戊子，燕京留守萧孝穆乞于拒马河接宋境上置戍长巡察，诏从之。
三月，驻跸长春河。
夏五月，清暑永安山。
六月，以韩宁、刘湘充贺宋太后生辰使副，吴克荷充贺夏国王李德昭生辰使。
癸巳，权北院大王耶律郑留奏，今岁十一月皇太子纳妃，诸族备会亲之帐。
诏以豪盛者三十户给其费。
秋七月丁酉，以遥辇帐郎君陈哥为西北路巡检，与萧谐领同管二招讨地。以南院大王耶律敌烈为上京留守。
戊戌，猎平地松林。
九月壬辰朔，以渤海宰相罗汉权东京统军使。
壬子，幸中京。
北敌烈部节度使耶律延寿请视诸部，赐旗鼓，诏从之。
癸丑，阻卜别部长胡懒来降。
乙卯，阻卜长舂古来降。
冬十月，宋遣唐肃、葛怀愍来贺顺天节。
枢密使、魏王耶律斜轸孙妇阿聒指斥乘舆，其孙骨欲为之隐，事觉，乃并坐之，仍籍其家。
诏燕城将士，若敌至，总管备城之东南，统军守其西北，马步军备其野战，统军副使缮壁垒，课士卒，各练其事。
十一月丙申，皇太子纳妃萧氏。
以耶律求翰为北院大王十二月辛酉朔，以遥辇太尉谢佛留为天云军详稳。
壬申，以前北院大王耶律留宁为双州节度使，康筠崇德宫都部署，谢十永兴宫都部署，旅坟宜州节度使，菴辽州节度使，耶律野同知中京留守，耶律曷鲁突愧为大将军。
丁丑，诏庶孽虽已为良，不得预世选。
丁亥，宋遣寇瑊、康德来贺千龄节。朱谏、曹英、张逸、刘永钊贺来岁两宫正旦。
诏两国舅及南、北王府乃国之贵族，贱庶不得任本部官。
是岁，放进士张宥等五十七人。
九年春正月，至自中京。
二月戊辰，遣使赐高丽王钦物。
如斡凛河。
夏五月，清暑永安山。
六月戊子朔，以长沙郡王谢家奴为广德军节度使，乐安郡王遂哥匡义军节度使，中山郡王查葛保定军节度使，进封潞王，豫章王贴不长宁军节度使。
以耶律思忠、耶律荷、耶律暠、遥辇谢佛留、陈邈、韩绍一、韩知白、张震充贺宋两宫生辰及来岁正旦使副。
秋七月戊午朔，如黑岭。
八月己丑，东京舍利军详稳大延琳囚留守驸马都尉萧孝先及南阳公主，杀户部使韩绍勋、副使王嘉、四捷军都指挥使萧颇得，延琳遂僣位，号其国为兴辽，年为天庆。
初，东辽之地，自神册来附，未有榷酤盐曲之法，关市之征亦甚宽弛。
冯延休、韩绍勋相继以燕地平山之法绳之，民不堪命。
燕又仍岁大饥，户部副使王嘉复献计造船，使其民谙海事者，漕粟以赈燕民。
水路艰险，多至覆没，虽言不信，鞭楚搒掠，民怨思乱。
故延琳乘之，首杀绍勋、嘉，以快其众。
延琳先事与副留守王道平谋，道平夜弃其家，逾城走，与延琳所遣召黄龙府黄翩者，俱至行在告变。
上即征诸道兵，以时进讨。
时国舅详稳萧匹敌治近延琳，先率本管及家兵据其要害，绝其西渡之计。
渤海太保夏行美亦旧主兵，戍保州，延林密驰书，使图统帅耶律蒲古。
行美乃以实告，蒲古得书，遂杀渤海兵八百人，而断其东路。
延琳知黄龙、保州皆不附，遂分兵西取沈州，其节度使萧王六初至，其副张杰声言欲降，故不急攻。
及知其诈，而已有备，攻之不克而还。
时南、北女直皆从延琳，高丽亦稽其贡。
及诸道兵次第皆至，延琳婴城固守。
冬十月丙戌朔，以南京留守燕王萧孝穆为都统，国舅详稳萧匹敌为副统，奚六部大王萧蒲奴为都监以讨之。
十一月乙卯朔，如显陵。
丙寅，以沈州节度副使张杰为节度使，其皇城进士张人纪、赵睦等二十二人入朝。试以诗赋，皆赐第，超授保州戍将夏行美平章事。
壬申，以驸马刘四端权知宣徽南院事。
十二月丁未，宋遣仇永、韩永锡来贺千龄节。
命耶律育、吴克荷、萧可观、赵利用充贺宋生辰使副，耶律元吉、崔闰、萧昭古、窦振充来岁贺宋正旦使副。
十年春正月乙卯朔，宋遣王夷简、窦处约、张易、张士宜来贺。
二月，幸龙化州。
三月甲寅朔，详稳萧匹敌至自辽东，言都统萧孝穆去城四面各五里许，筑城堡以围之。
驸马延宁与其妹穴地遁去，惟公主崔八在后，为守陴者觉而止。
夏四月，如乾陵。
以耶律行平为广平军节度使，夏行美为忠顺军节度使，李延弘知易州，萧从顺加太子太师。
五月戊申，清暑柏坡。
秋七月壬午，诏来岁行贡举法。
八月丙午，东京贼将杨详世密送款，夜开南门纳辽军。擒延琳，渤海平。
冬十月，驻跸长宁淀。
十一月辛亥，南京留守燕王萧孝穆以东征将士凯还，戎服见上，上大加宴劳。
翌日，以孝穆为东平王、东京留守，国舅详稳、驸马都尉萧匹敌封兰陵郡王，奚王蒲奴加侍中；以权燕京留守兼侍中萧惠为燕京统军使，前统军委窊大将军、节度使，宰相兼枢密使马保忠权知燕京留守，奚王府都监萧阿古轸东京统军使。
诏渤海旧族有勋劳材力者叙用，馀分居来、隰、迁、润等州。
十二月乙巳，宋遣梅询、王令杰来贺千龄节。
漆水郡王耶律敌烈加尚父，乌古部节度使萧普达为乙室部大王，尚书左仆射萧琳为临海军节度使。
十一年春正月己酉朔，如混同江。
二月，如长春河。
三月，上不豫。
夏五月，大雨水，诸河横流，皆失故道。
六月丁丑朔，驻跸大福河之北。
己卯，帝崩于行宫，年六十一，在位四十九年。
景福元年闰十月壬申，上尊谥曰文武大孝宣皇帝，庙号圣宗。
