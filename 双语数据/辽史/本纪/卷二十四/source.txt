道宗四五年春正月壬申，如混同江。
癸酉，赐宰相耶律孝杰名仁杰。
乙亥，如山榆淀。
三月辛未，以宰相仁杰获头鹅，加侍中。
壬辰，以北院枢密使魏王耶律乙辛知南院大王事，加于越，知北院枢密使事耶律霂为北院枢密使，北院枢密副使耶律特里底知北院枢密使事，左夷离毕耶律世迁同知北院枢密使事。
夏四月己未，如纳葛泺。
五月丁亥，谒庆陵。
以契丹行宫都部署耶律燕哥为南府宰相，北面林牙耶律永宁为夷离毕，同知南院枢密使事萧挞不也及殿前副点检、驸马都尉萧酬斡并封兰陵郡王。
六月辛亥，阻卜来贡。
丁巳，以北府宰相、辽西郡王萧余里也为西北路招讨使。
己未，遣使隶囚。
是月，放进士刘瓘等百一十三人。
秋七月己卯，猎夹山。
八月庚申，命有司撰《太宗神功碑》，立于南京。
九月己卯，诏诸路毋禁僧徒开坛。
壬午，禁扈从扰民。
冬十月戊戌，夏国遣使来贡。
己亥，驻跸独卢金。
壬子，诏惟皇子仍一字王，余并削降。
丁巳，振平州贫民。
己未，以赵王杨绩为辽西郡王，魏王耶律乙辛降封混同郡王，吴王萧韩家奴兰陵郡王，致仕。
十一月丁丑，召沙门守道开坛于内殿。
癸未，复南京流民差役三年，被火之家免租税一年。
十二月丙午，彗星犯尾。
乙卯，幸西京。
戊午，行再生礼，赦杂犯死罪以下。
六年春正月癸酉，如鸳鸯泺。
辛卯，耶律乙辛出知兴中府事。
三月庚寅，封皇孙延禧为梁王，忠顺军节度使耶律颇德南院大王，耶律仲禧南院枢密使，户部使陈毅参知政事。
夏四月乙卯，猎炭山。
五月壬申，免平州复业民租赋一年。
庚寅，以旱，祷雨，命左右以水相沃，俄而雨降。
六月戊戌，驻跸纳葛泺。
戊申，以度支使王绩参知政事。
庚戌，女直遣使来贡。
秋七月戊辰，观市。
癸未，为皇孙梁王延禧设旗鼓拽剌六人卫护之。
甲申，猎沙岭。
九月壬寅，祠木叶山。
己酉，驻跸藕丝淀。
冬十月己未朔，省同知广德军节度使事，命奉先军节度使兼巡警乾、显二州。
丁卯，耶律仁杰出为武定军节度使。
庚午，参知政事刘诜致仕。
癸酉，以陈毅为汉人行宫都部署，王绩同知枢密院事。
辛巳，回鹘遣使来贡。
十一月己丑朔，日有食之。癸卯，召群臣议政。
十二月甲子，以耶律特里底为孟父敞稳。
乙丑，以萧挞不也为北府宰相，耶律世迁知北院枢密使事，耶律慎思同知北院枢密使事。
庚午，免西京流民租赋一年。
甲戌，减民赋。
丁亥，豫行正旦礼。
戊子，如混同江。
七年春正月戊申，五国部长来贡。
甲寅，女直贡良马。
二月甲子，如鱼儿泺。
夏五月壬子，驻跸岭西。
癸丑，有司奏永清、武清、固安三县蝗。
甲寅，以萧挞不也兼殿前都点检，萧酬斡为汉人行宫都部署兼知枢密院事。
六月甲子，诏月祭观德殿，岁寒食，诸帝在时生辰及忌日，诣景宗御容殿致奠。
丙寅，阻卜余古赧来贡。
丁卯，以翰林学士王言敷参知政事，封北院宣徽使石笃漆水郡王。
秋七月戊子，如秋山。
丙申，谒庆陵。
八月丁卯，射鹿赤山，加围场使涅葛为静江军节度使。
九月戊子，次怀州，命皇后谒怀陵。
辛卯，次祖州，命皇后谒陵。
乙巳，驻跸藕丝淀。
冬十月戊辰，以惕隐王九为南院大王，夷离毕奚抄只为彰国军节度使。
十一月乙酉，诏岁出官钱，振诸宫分及边戍贫户。
丁亥，幸驸马都尉萧酬斡第，方饮，宰相梁颖谏曰： 天子不可饮人臣家。 
上即还宫。
己亥，高丽遣使来贡。
辛亥，除绢帛尺度狭短之令。
十二月丁卯，武定军节度使耶律仁杰以罪削爵为民。
辛未，知兴中府事耶律乙辛以罪囚于来州。
八年春正月甲申，如混同江。
丁酉，铁骊、五国诸长各贡方物。
二月戊午，如山榆淀。
辛酉，诏北、南院官，凡给驿者，必先奏闻。
贡新及奏狱讼，方许驰驿，余并禁之。
己巳，夏国获宋将张天一，遣使来献。
壬申，以耶律颇德为南府宰相兼知北院枢密使，燕哥为惕隐，萧挞不也兼知契丹行宫都部署事。
三月庚戌，黄龙府女直部长术乃率部民内附，予官，赐印绶。
是月，诏行秬黍所定升斗。
夏四月壬戌，以耶律世迁为上京留守。
六月辛亥朔，驻跸纳葛泺。
丙辰，夏国遣使来贡。
丁巳，以耶律颇德为北院枢密使，耶律巢哥南府宰相，刘筠南院枢密使，萧挞不也兼知北院枢密使事，王绩汉人行宫都部署，萧酬斡国舅详稳。
乙丑，阻卜长来贡。
丙子，以耶律慎思知右夷离毕事。
秋七月甲午，如秋山。
南京霖雨，沙河溢永清、归义、新城、安次、武清、香河六县，伤稼。
九月庚寅，谒庆陵。
丁未，驻跸藕丝淀。
大风雪，牛马多死，赐扈从官以下衣马有差。
冬十月乙卯，诏化哥傅导梁王延禧，加金吾卫大将军。
丙子，谒乾陵。
十一月壬午，以乙室大王萧何葛为南院宣徽使。权知奚六部大王事图赶为本部大王。
十二月癸丑，乌古敌烈统军使耶律马五为北院大王。
庚申，降皇后为惠妃，出居乾陵。
九年春正月辛巳，如春水。
夏四月丙午朔，大雪，平地丈余，马死者十六七。
五月，如黑岭。
六月己未，驻跸散水原。
甲子，以耶律阿思为契丹行宫都部署，耶律慎思北院枢密副使。
庚午，诏诸路检括脱户，罪至死者，原之。
闰月丁丑，以汉人行宫副部署可汗奴为南院大王。
戊寅，追谥庶人浚为昭怀太子。
丁亥，阻卜来贡。
己丑，以知兴中府事邢熙年为汉人行宫都部署，汉人行宫都部署王绩为南院枢密副使。
秋七月乙巳，猎马尾山。
丁巳，谒庆陵。
癸亥，禁外官部内贷钱取息及使者馆于民家。
八月，高丽王徽薨。
九月癸卯朔，日有食之。
己酉，射熊于白石山，加围场使涅葛左金吾卫大将军。
己巳，以高丽王徽子三韩国公勋权知国事。
辛未，五国部长来贡。
壬申，召北、南枢密院官议政事。
冬十月丁丑，谒观德殿。
己卯，南院枢密使刘筠薨。
壬辰，混同郡王耶律乙辛谋亡入宋，伏诛。
十一月丙午，进封梁王延禧为燕国王，大赦。以南院宣徽使萧何葛为南府宰相，三司使王经参知政事兼知枢密事。
甲寅，诏僧善知雠校高丽所进佛经，颁行之。
己未，定诸令史、译史迁叙等级。
十二月丁亥，以邢熙年知南院枢密使事。
辛卯，以王言敷为汉人行宫都部署。
高丽三韩国公王勋薨。
是年，御前放进士李君裕等五十一人。
十年春正月辛丑朔，如春水。
丙午，复建南京奉福寺浮图。
戊辰，如山榆淀。
二月庚午朔，萌古国遣使来聘。
三月戊申，远萌古国遣使来聘。
丁巳，命知制诰王师儒、牌印郎君耶律固傅导燕国王延禧。
夏四月丁丑，女直贡良马。
五月壬戌，驻跸散水原。
乙丑，阻卜来贡。
丙寅，降国舅详稳班位在敞稳之下。
六月壬辰，禁毁铜钱为器。
秋七月甲辰，如黑岭。
九月癸亥，驻跸藕丝淀。
冬十二月乙未，改庆州大安军曰兴平。
是月，改明年为大安，赦杂犯死罪以下。
大安元年春正月丁酉，如混同江。
癸卯，王绩知南院枢密使事，邢熙年为中京留守。
戊申，以枢密直学士杜公谓参知政事。
庚戌，五国酋长来贡良马。
二月辛未，如山榆淀。
夏四月乙酉，宋主顼殂，子煦嗣位，使来告哀。
辛卯，西幸。
六月戊辰，驻跸拖古烈。
壬申，以王绩为南府宰相，萧挞不也兼知南院枢密使事。
丁丑，遣使吊祭于宋。
戊寅，宋遣王真、甄佑等馈其先帝遗物。
秋七月乙巳，遣使贺宋主即位。
戊午，猎于赤山。
八月丁卯，幸庆州。
戊辰，谒庆陵。
冬十月癸亥，驻跸好草淀。
戊辰，夏国王李秉常遣使报其母梁氏哀。
甲申，以萧挞不也为南院枢密使。
十一月乙未，诏 比者外官因誉进秩，久而不调，民被其害。
今后皆以资给迁转。 
丁酉，以南女直详稳萧袍里为北府宰相。
辛亥，史臣进太祖以下七帝《实录》。
丙辰，遣使册三韩国公王勋弟运为高丽国王。
己未，诏僧尼无故不得赴阙。
十二月甲戌，宋遣蔡卞来谢吊祭。
二年春正月辛卯，如混同江。
己酉，五国诸部长来贡。
癸丑，召权翰林学士赵孝严、知制诰王师儒等讲《五经》大义。
二月癸酉，驻跸山榆淀。
是月，太白犯岁星。
三月乙酉，女直贡良马。
夏四月戊戌，北幸。
癸丑，遣使加统军使萧讹都斡太子太保，裨将老古金吾卫大将军，萧雅哥静江军节度使，耶律燕奴右监门卫大将军，仍赐赉诸军士。
五月丁巳朔，以牧马蕃息多至百万，赏群牧官，以次进阶。
乙亥，驻跸纳葛泺。
戊寅，宰相梁颖出知兴中府事。
是月，放进士张毂等二十六人。
六月丁亥朔，以左夷离毕耶律坦为惕隐，知枢密院事耶律斡特剌兼知左夷离毕事。
丙申，阻卜来朝。
癸卯，遣使按诸路狱。
甲辰，以同知南京留守事耶律那也知右夷离毕事。
乙巳，阻卜酋长余古赧及爱的来朝，诏燕国王延禧相结为友。
戊申，以契丹行宫都部署耶律阿思兼知北院大王事。
壬子，高墩以下、县令、录事兄弟及子，悉许叙用。
秋七月丁巳，惠妃母燕国夫人削古以厌魅梁王事觉，伏诛，子兰陵郡王萧酬斡除名，置边郡，仍隶兴圣宫。
戊午，猎沙岭。
甲子，赐兴圣、积庆二宫贫民钱。
乙酉，出粟振辽州贫民。
八月戊子，以雪罢猎。
九月庚午，还上京。
壬申，发粟振上京、中京贫民。
丙子，谒二仪、五鸾二殿。
己卯，出太祖、太宗所御铠仗示燕国王延禧，谕以创业征伐之难。
辛巳，召南府宰相议国政。
冬十月乙酉朔，以枢密副使窦景庸知枢密院事。
丙戌，五国部长来贡。
丁亥，以夏国王李秉常薨，遣使诏其子乾顺知国事。
十一月甲戌，为燕国王延禧行再生礼，曲赦上京囚。
戊寅，高丽遣使谢封册。
癸未，出粟振乾、显、成、懿四州贫民。
十二月辛卯，以兰陵郡王萧挞不也为南院枢密使。
己亥，夏国王李乾顺遣使上其父遗物。
