道宗二八年春正月癸丑，如鸭子河。
二月，驻跸纳葛泺。
三月戊申朔，楚王萧革致仕，进封郑国王。
夏五月，吾独婉惕隐屯秃葛等乞岁贡马、驼，许之。
六月丙子朔，驻跸拖古烈。
辛丑，以右夷离毕奚马六为奚六部大王。
是月，御清凉殿放进士王鼎等九十三人。
秋七月甲子，射熊于外室剌。
冬十月甲戌朔，驻跸独卢金。
十二月庚辰，以知北院枢密使事萧图古辞为北院枢密使。
癸未，幸西京。
戊子，以皇太后行再生礼，曲赦西京囚。
九年春正月辛亥，幸鸳鸯泺。
辛未，禁民鬻铜。
三月辛未，宋主祯殂，以侄曙为子嗣位。
夏五月丙午，以隋王仁先为南院枢密使，徙封许王。
是月，清暑曷里狘。
秋七月丙辰，如太子山。
戊午，皇太叔重元与其子楚国王涅鲁古及陈国王陈六、同知北院枢密使事萧胡睹、卫王贴不、林牙涅剌溥古、统军使萧迭里得、驸马都尉参及弟术者、图骨、旗鼓拽剌详稳耶律郭九、文班太保奚叔、内藏提点乌骨、护卫左太保敌不古、按答、副宫使韩家奴、宝神奴等凡四百人，诱胁弩手军犯行宫。
时南院枢密使许王仁先、知北枢密院事赵王耶律乙辛、南府宰相萧唐古、北院宣徽使萧韩家奴、北院枢密副使萧惟信、敦睦宫使耶律良等率宿卫士卒数千人御之。
涅鲁古跃马突出，将战，为渤海近侍详稳阿厮、护卫苏射杀之。
己未，族逆党家。
庚申，重元亡入大漠，自杀。
辛酉，诏谕诸道。
壬戌，以仁先为北院枢密使，进封宋王，加尚父，耶律乙辛南院枢密使，萧韩家奴殿前都点检，封荆王。
萧惟信、耶律冯家奴并加太子太傅。
宿卫官萧乙辛、回鹘海邻、褭里、耶律挞不也、阿厮、宫分人急里哥、霞抹、乙辛、只鲁并加上将军。
诸护卫及士卒、庖夫、弩手、伞子等三百余人，各授官有差。
耶律良密告重元变，命籍横帐夷离堇房，为汉人行宫都部署。
癸亥，贴不诉为重元等所胁，诏削爵为民，流镇州。
戊辰，以黑白羊祭天。
八月庚午朔，遣使安抚南京吏民。
癸酉，以永兴宫使耶律塔不也有定乱动，为同知点检司事。
冬十月戊辰朔，幸兴王寺。
庚午，以六院部太保耶律合术知南院大王事。
是月，驻跸藕丝淀。
十一月辛丑，以南院宣徽使萧九哥为北府宰相。
己未，追封故富春郡王耶律义先为许王。
是岁，封皇子浚为梁王。
十年春正月己亥，北幸。
二月，禁南京民决水种粳稻。
秋七月壬申，诏决诸路囚。
辛巳，禁僧尼私诣行在，妄述祸福取财物。
九月壬寅，幸怀州，谒太宗、穆宗庙。
冬十月壬辰朔，驻跸中京。
戊午，禁民私刊印文字。
十一月甲子，定吏民衣服之制。
辛未，禁六斋日屠杀。
丁丑，诏求乾文阁所阙经籍，命儒臣校雠。
庚辰，以彰国军节度使韩谢十为惕隐。
诏南京不得私造御用彩缎，私货铁，及非时饮酒。
命南京三司，每岁春秋以官钱飨将士。
十二月癸巳，以北院大王萧兀古匿为契丹行宫都部署。
是岁，南京、西京大熟。
咸雍元年春正月辛酉朔，文武百僚加上尊号曰圣文神武全功大略广智聪仁睿孝天佑皇帝。
改元，大赦。
册梁王浚为皇太子，内外官赐级有差。
甲子，如鱼儿泺。
庚寅，诏诸遇正旦、重午、冬至，别表贺东宫。
三月丁亥，以知兴中府事杨绩知枢密院事。
夏四月辛卯，以知枢密院事张嗣复疾，改知兴中府事。
庚子，清暑拖古烈。
五月辛巳，夏国遣使来贡。
秋七月丙子，以皇太后射获熊，赏赉百官有差。
八月丙申，客星犯天庙。诏诸路备盗贼，严火禁。
九月乙亥，驻跸藕丝淀。
丁丑，左夷离毕綎古为孟父敞稳。
冬十月丁亥朔，幸医巫闾山。
己亥，皇太后射获虎，大宴群臣，令各赋诗。
十一月壬戌，有星如斗，逆行，隐隐有声。
十二月甲午，以辽王仁先为南京留守，徙封晋王。
辛亥，以南京留守萧惟信为左夷离毕。
壬子，荧惑与月并行，自旦至午。
二年春正月丁巳，如鸭子河。
宋贺正使王严卒，以礼送还。
癸未，幸山榆淀。
二月甲午，诏武定军节度使姚景行，问以治道，拜南院枢密使。
三月辛巳，以东北路详稳耶律韩福奴为北院大王。
壬午，彗星见于西方。
夏四月，霖雨。
五月乙亥，驻跸拖古烈。
辛巳，以户部使刘诜为枢密副使。
六月丙戌，回鹘来贡。
甲辰，阻卜来贡。
秋七月癸丑朔，以西北路招讨使萧术者为北府宰相，左夷离毕萧惟信南院枢密使，同知南院枢密使事耶律白惕隐。
丙辰，南院枢密使姚景行致仕。
庚申，录囚。
辛酉，景行复前职。
丁卯，如藕丝淀。
以岁旱，遣使振山后贫民。
九月壬子朔，日有食之。
以参知政事韩孚为枢密副使。
冬十二月壬午，以知枢密院事杨绩为南院枢密使，枢密副使刘诜参知政事。
戊子，僧守志加守司徒。
丁酉，以西京留守合术为南院大王。
辛丑，以萧术者为武定军节度使。
是年，御永安殿，放进士张臻等百一人。
三年春正月辛亥，如鸭子河。
甲子，御安流殿钓鱼。
三月癸亥，宋主曙殂，子顼嗣位，遣使告哀；即遣右护卫太保萧挞不也、翰林学士陈觉第吊祭。
闰月丁亥，扈驾军营火，赐钱、粟及马有差。
辛卯，驻跸春州北淀。
乙巳，以萧兀古匿为北府宰相。
夏五月壬辰，驻跸纳葛泺。
壬寅，赐随驾官诸工人马。
六月戊申，有司奏新城县民杨从谋反，伪署官吏。
上曰： 小人无知，此儿戏尔。 
独流其首恶，余释之。
庚戌，宋遣使馈其先帝遗物。
辛亥，宋以即位，遣陈襄来报，即遣知黄龙府事萧图古辞、中书舍人马铉往贺。
壬戌，南府宰相韩王萧唐古致仕。
壬申，以广德军节度使耶律蕊奴为南府宰相，度支使赵徽参知政事。
秋七月辛丑，荧惑昼见，凡三十五日。
九月戊戌，诏给诸路囚粮。
癸卯，幸南京。
冬十一月壬辰，夏国遣使进回鹘僧、金佛、《梵觉经》。
十二月丁未，以参知政事刘诜为枢密副使，东北路详稳高八南院大王，枢密直学士张孝杰参知政事。
己酉，以张孝杰同知枢密院事。
丁巳，行再生礼，赦死罪以下。
是月，夏国王李谅祚薨。
是岁，南京旱、蝗。
四年春正月甲戌朔，日有食之。丙子，如鸳鸯泺。
辛巳，改易州兵马使为安抚使。
丁亥，猎炭山。
辛卯，遣使振西京饥民。
二月甲辰朔，诏元帅府募军。
壬子，夏国王李谅祚子秉常遣使告哀。
癸丑，颁行《御制华严经赞》。
丁卯，北行。
三月丙子，遣使夏国吊祭。
甲申，振应州饥民。
乙酉，诏南京除军行地，余皆得种稻。
庚寅，振朔州饥民。
乙未，夏国李秉常遣使献其父谅祚遗物。
夏四月戊午，阿萨兰回鹘遣使来贡。
五月丙戌，驻跸拖古烈。
六月壬子，西北路雨谷，方三十里。
丙寅，以北院林牙耶律赵三为北院大王，右夷离毕萧素飒中京留守。
秋七月壬申，置乌古敌烈部都统军司。
丙子，猎黑岭。
是月，南京霖雨，地震。
九月己亥，驻跸藕丝淀。
冬十月辛亥，曲赦南京徒罪以下囚。
永清、武清、安次、固安、新城、归义、容城诸县水，复一岁租。
戊辰，册李秉常为夏国王。
十二月辛亥，夏国遣使来贡。
五年春正月，阻卜叛，以晋王仁先为西北路招讨使，领禁军讨之。
夏六月己亥，驻跸拖古烈。
丙午，吐蕃遣使来贡。
壬戌，以南院枢密使萧惟信知北院枢密使事。
秋七月乙丑朔，日有食之。
戊辰，夏国遣使来谢封册。
癸未，诏禁皇族恃势侵渔细民。
八月，谒庆陵。
九月戊辰，仁先遣人奏阻卜捷。
冬十月己亥，驻跸藕丝淀。
十一月丁卯，诏四方馆副使止以契丹人充。
丁丑，五国剖阿里部叛，命萧素飒讨之。
闰月戊申，夏国王李秉常遣使乞赐印绶。
己未，僧志福加守司徒。
十二月甲子，行皇太子再生礼，减诸路徒以下罪一等。
乙丑，诏百官廷议国政。
甲戌，五国来降。仍献方物。
六年春正月甲午，如千鹅泺。
二月丙寅，阻卜来朝，贡方物。
夏四月癸未，西北路招讨司以所降阻卜酋长至行在。
五月甲辰，清暑拖古烈。
甲寅，设贤良科，诏应是科者，先以所业十万言进。
六月辛巳，阻卜来朝。
乙酉，以惕隐耶律白为中京留守。
是月，御永安殿放进士赵廷睦等百三十八人。
秋七月辛亥，猎于合鲁聂特。
八月丙子，耶律白薨，追封辽西郡王。
九月庚戌，幸藕丝淀。
甲寅，以马希白诗才敏妙，十吏书不能给，召试之。
冬十月丁卯，五国部长来朝。
壬申，西北路招讨司擒阻卜酋长来献。
十一月乙卯，禁鬻生熟铁于回鹘、阻卜等界。
十二月戊午，加圆释、法钧二僧并守司空。
己未，以坤宁节，赦死罪以下。
辛酉，禁汉人捕猎。
七年春正月戊子，如鸭子河。
二月乙丑，女直进马。
丙寅，以南院枢密使姚景行知兴中府事。
三月己酉，以讨五国功，加知黄龙府事蒲延、怀化军节度使高元纪、易州观察使高正并千牛卫上将军，五国节度使萧陶苏斡、宁江州防御使大荣并静江军节度使。
幸黑水。
夏四月癸酉，如纳葛泺。
乙亥，禁布帛短狭不中尺度者。
六月己卯，吐蕃来贡。
癸未，南院大王高八致仕。
秋七月甲申朔，以东北路详稳合里只为南院大王，西南面招讨使拾得奴为奚六部大王。
己丑，遣使按问五京囚。
庚子，如藕丝淀。
八月辛巳，置佛骨于招仙浮图，罢猎，禁屠杀。
冬十月己卯，如医巫闾山。
壬戌，以南府宰相耶律蕊奴为南京统军使。
戊辰，谒乾陵。
庚辰，诏百官廷议军国事。
十一月戊子，免南京流民租。
己丑，振饶州饥民。
丙午，高丽遣使来贡。
十二月壬子，以契丹行宫都部署耶律胡睹知北院枢密使事，知北院枢密使事萧惟信为南府宰相，兼契丹行宫都部署。
丁巳，汉人行宫都部署李仲禧、北院宣徽使刘霂、枢密副使王观、都承旨杨兴工各赐国姓。
戊寅，回鹘来贡。
是岁，春州斗粟六钱。
