耶律沙，字安隐。其先尝相遥辇氏。
应历间，累官南府宰相。
景宗即位，总领南面边事。
保宁间，宋攻河东，沙将兵救之，有功，加守太保。
乾亨初，宋复北侵，沙将兵由间道至白马岭，阻大涧遇敌。
沙与诸将欲待后军至而战，冀王敌烈、监军耶律抹只等以为急击之便，沙不能夺。
敌烈等以先锋渡涧，未半，为宋人所击，兵溃。
敌烈及其子蛙哥、沙之子德里、令稳都敏、详稳唐筈等五将俱没。
会北院大王耶律斜轸兵至，万矢俱发，敌军始退。
沙将趋太原，会汉驸马都尉卢俊来奔，言太原已陷，遂勒兵还。
宋乘锐侵燕，沙与战于高梁河，稍却；遇耶律休哥及斜轸等邀击，败宋军。
宋主宵遁，至涿州，微服乘驴车，间道而走。
上以功释前过。
是年，复从韩匡嗣伐宋，败绩，帝欲诛之，以皇后营救得免。
睿智皇后称制，召赐几杖，以优其老。
复从伐宋，败刘廷让、李敬源之军，赐赉优渥。
统和六年卒。
耶律抹只，字留隐，仲父隋国王之后。
初以皇族入侍。
景宗即位，为林牙，以干给称。
保宁间，迁枢密副使。
乾亨元年春，宋攻河东，南府宰相耶律沙为都统，将兵往援，抹只临其军。
及白马岭之败，仅以身免。
宋乘锐攻燕，将奚兵翊休哥击败之。
上以功释前过。
是年冬，从都统韩匡嗣伐宋，战于满城，为宋将所绐，诸军奔溃；独抹只部伍不乱，徐整旗鼓而归。
玺书褒谕，改南海军节度使。
乾亨二年，拜枢密副使。
统和初，为东京留守。
宋将曹彬、米信等侵边，抹只引兵至南京，先缮守御备。
及车驾临幸，抹只与耶律休哥逆战于涿之东，克之，迁开远军节度使。
故事，州民岁输税，斗粟折钱五，抹只表请折钱六，部民便之。统和末卒。
萧干，小字项烈，字婆典，北府宰相敌鲁之子。
性质直。
初，察割之乱，其党胡古只与干善，使人召之。
干曰： 吾岂能从逆臣！ 
缚其人送寿安王。
贼平，上嘉其忠，拜群牧都林牙。
复以伐乌古功，迁北府宰相，改突吕不部节度使。
乾亨初，宋伐河东，乘胜侵燕，诏干拒之，战于高梁河。
耶律沙退走，干与耶律休哥等并力战败之，上手敕慰劳。
自是每征伐必参决军事。
加政事令。
二年，宋兵围瓦桥，夜袭我营，干及耶律匀骨战却之。
时皇后以父呼干。
及后为皇太后称制，干数条奏便宜，多见听用。
统和四年卒。
侄讨古。
讨古，字括宁，性忠简。
应历初，始入侍。
会冀王敌烈、宣徽使海思谋反，讨古与耶律阿列密告于上，上嘉其忠，诏尚朴谨公主。
保宁末，为南京统军使。
乾亨初，宋侵燕，讨古与北院大王奚底拒之，不克，军溃。
讨古等不敢复战，退屯清河。
帝闻其败，遣使责之曰： 卿等不严侦候，用兵无法，遇敌即败，奚以将为！ 
讨古惧。顷之，援兵至，讨古奋力以败宋军。
上释其罪，降为南京侍卫亲军都指挥使。
四年卒。
耶律善补，字瑶升，孟父楚国王之后。
纯谨有才智。
景宗即位，授千牛卫大将军，迁大同军节度使。
及伐宋，韩匡嗣与耶律沙将兵由东路进，善补以南京统军使由西路进。
善补闻匡嗣失利，敛兵还。
乾亨末，与宋军战于满城，为伏兵所围，斜轸救之获免。
以失备，大杖决之。
统和初，为惕隐。
会宋来侵，善补为都元帅逆之，不敢战，故岭西州郡多陷，罢惕隐。
以其叔安端有匡辅世宗功，上愍之，征善补为南府宰相，迁南院大王。
会再举伐宋，欲攻魏府，召众集议。
将士以魏城无备，皆言可攻。
善补曰： 攻固易，然城大叵量，若克其城，士卒贪俘掠，势必不可遏。
且傍多巨镇，各出援兵，内有重敌，何以当之？ 
上乃止。
善补性懦，守静。
凡征讨，惮攻战，急还，以故战多不利。
年七十四卒。
耶律海里，字留隐，令稳拔里得之长子。
察割之乱，其母的鲁与焉。
遣人召海里，海里拒之。
乱平，的鲁以子故获免。
海里俭素，不喜声利，以射猎自娱。
虽居闲，人敬之若贵官然。
保宁初，拜彰国军节度使，迁惕隐。
秩满，称疾不仕。
久之，复为南院大王。
及曹彬、米信等来侵，海里有却敌功，赐资忠保义匡国功臣。
帝屡亲征，海里在南院十余年，镇以宽静，户口增给，时议重之。
封漆水郡王，迁上京留守，薨。
诏以家贫，给葬具。
