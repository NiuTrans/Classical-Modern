耶律觌烈耶律铎臻王郁耶律图鲁窘耶律觌烈，字兀里轸，六院部蒲古只夷离堇之后。
父偶思，亦为夷离堇。
初，太祖为于越时，觌烈以谨愿宽恕见器使。
既即位，兄曷鲁典宿卫，以故觌烈入侍帷幄，与闻政事。
神册三年，曷鲁薨，命觌烈为迭剌部夷离堇，属以南方事。
会讨党项，皇太子为先锋，觌烈副之。
军至天德、云内，分道并进。
觌烈率偏师渡河力战，斩获甚众。
天赞初，析迭剌部为北、南院，置夷离堇。
时大元帅率师由古北口略燕地，觌烈徇山西，所至城堡皆下，太祖嘉其功，锡赉甚厚。
从伐渤海，拔扶余城，留觌烈与寅底石守之。
天显二年，留守南京。
十年卒，年五十六。
弟羽之。
羽之，小字兀里，字寅底哂。
幼豪爽不群，长嗜学，通诸部语。
太祖经营之初，多预军谋。
天显元年，渤海平，立皇太子为东丹王，以羽之为中台省右次相。
时人心未安，左大相迭剌不逾月薨，羽之莅事勤恪，威信并行。
太宗即位，上表曰： 我大圣天皇始有东土，择贤辅以抚斯民，不以臣愚而任之，国家利害，敢不以闻。
渤海昔畏南朝，阻险自卫，居忽汗城。
今去上京辽邈，既不为用，又不罢戍，果何为哉？
先帝因彼离心，乘衅而动，故不战而克。
天授人与，彼一时也。
遗种浸以蕃息，今居远境，恐为后患。
梁水之地，乃其故乡，地衍土活，有木铁盐鱼之利。
乘其微弱，徙还其民，万世长策也。
彼得故乡，又获木铁盐鱼之饶，必安居乐业。
然后选徒以翼吾左，突厥、党项、室韦夹辅吾右，可以坐制南邦，混一天下，成圣祖未集之功，贻后世无疆之福。 
表奏，帝嘉纳之。
是岁，诏徙东丹国民于梁水，时称其善。
人皇王奔唐，羽之镇抚国人，一切如故。
以功加守太傅，迁中台省左相。
会同初，以册礼赴阙，加特进。
表奏左次相渤海苏贪墨不法事，卒。
子和里，终东京留守。
耶律铎臻，字敌辇，六院部人。
祖蒲古只，遥辇氏时再为本部夷离堇。
耶律狼德等既害玄祖，暴横益肆。
蒲古只以计诱其党，悉诛夷之。
铎臻幼有志节，太祖为于越，常居左右。
后即位，梁人遣使求辕轴材，太祖难之。
铎臻曰： 梁名求材，实觇吾轻重。
宜答曰： 材之所生，必深山穷谷，有神司之，须白鼻赤驴祷祠，然后可伐。 
如此，则其语自塞矣。 
已而果然。
天赞三年，将伐渤海，铎臻谏曰： 陛下先事渤海，则西夏必蹑吾后。
请先西讨，庶无后顾忧。 
太祖从之。
及淳钦皇后称制，恶铎臻，囚之，誓曰： 铁锁朽，当释汝！ 
既而召之，使者欲去锁，铎臻辞曰： 铁未朽，可释乎？ 
后闻，嘉叹，趣召释之。
天显二年卒。
弟古、突吕不。
古，字涅剌昆，初名霞马葛。
太祖为于越，尝从略地山右。
会李克用于云州，古侍，克用异之曰： 是儿骨相非常，不宜使在左右。 
以故太祖颇忌之。时方西讨，诸弟乱作，闻变，太祖问古与否，曰无。
喜曰： 吾无患矣！ 
趣召古议。
古陈殄灭之策，后皆如言，以故锡赉甚厚。
神册末，南伐，以古佐右皮室详稳老古，与唐兵战于云碧店，老古中流矢，伤甚，太祖疑古阴害之。
古知上意，跪曰： 陛下疑臣耻居老古麾下耶？
及今老古在，请遣使问之。 
太祖使问老古，对曰： 臣于古无可疑者。 
上意乃释。
老古卒，遂以古为右皮室详稳。
既卒，太祖谓左右曰： 古死，犹长松自倒，非吾伐之也。 
突吕不，字铎衮，幼聪敏嗜学。
事太祖见器重。
及制契丹大字，突吕不赞成为多。
未几，为文班林牙，领国子博士、知制诰。
明年，受诏撰决狱法。
太祖略燕，诏与皇太子及王郁攻定州。师还至顺州，幽州马步军指挥使王千率众来袭，突吕不射其马踬，擒之。
天赞二年，皇子尧骨为大元帅，突吕不为副，既克平州，进军燕、赵，攻下曲阳、北平。
至易州，易人来拒，逾濠而阵。
李景章出降，言城中人无斗志。
大元帅将修攻具，突吕不谏曰： 我师远来，人马疲惫，势不可久留。 
乃止。
军还，大元帅以其谋闻，太祖大悦，赐赉优渥。
车驾西征，突吕不与大元帅为先锋，伐党项有功，太祖犒师水精山。
大元帅东归，突吕不留屯西南部，复讨党项，多获而还。
太祖东伐，大諲歙降而复叛，攻之，突吕不先登。
渤海平，承诏铭太祖功德于永兴殿壁。
班师，已下州郡往往复叛，突吕不从大元帅攻破之。
淳钦皇后称制，有飞语中伤者，后怒，突吕不惧而亡。
太宗知其无罪，召还。
天显三年，讨乌古部，俘获甚众。
伐唐，以突吕不为左翼，攻唐军霞沙寨，降之。
十一年，送晋主石敬瑭入洛。
及大册，突吕不总礼仪事，加特进检校太尉。
会同五年卒。
王郁，京兆万年人，唐义武军节度使处直之孽子。
伯父处存镇义武，卒，三军推其子郜袭，处直为都知兵马使。
光化三年，梁王朱全忠攻定州，郜遣处直拒于沙河。
兵败，入城逐郜，郜奔太原。
乱兵推处直为留后，遣人请事梁王。梁与晋王克用绝好，表处直为义武军节度使。
初，郜之亡也，郁从之。
晋王克用妻以女，用为新州防御使。
处直料晋必讨张文礼，镇亡，则定不独存，益自疑。
阴使郁北导契丹入塞，以牵晋兵，且许为嗣。
郁自奔晋，常恐失父心，得使，大喜。
神册六年，奉表送款，举室来降，太祖以为养子。
未几，郁兄都囚父，自为留后，帝遣郁从皇太子讨之。
至定州，都坚壁不出，掠居民而还。
明年，从皇太子攻镇州，遇唐兵于定州，破之。
天赞二年秋，郁及阿古只略地燕、赵，攻下磁窑务。
从太祖平渤海，战有功，加同政事门下平章事，改崇义军节度使。
太祖崩，郁与妻会葬，其妻泣诉于淳钦皇后，求归乡国，许之。
郁奏曰： 臣本唐主之婿，主已被弑，此行夫妻岂能相保？
愿常侍太后。 
后喜曰： 汉人中，惟王郎最忠孝。 
以太祖尝与李克用约为兄弟故也。
寻加政事令。
还宜州，卒。
耶律图鲁窘，字阿鲁隐，肃祖子洽瑽之孙，勇而有谋略。
太宗立晋之役，其父敌鲁古为五院夷离堇，殁于兵，帝即以其职授图鲁窘。
会同元年，改北院大王，尝屏左右与议大事，占对合上意。
从讨石重贵，杜重威拥十万余众拒滹沱桥，力战数日，不得进。
帝曰： 两军争渡，人马疲矣，计安出？ 
诸将请缓师，为后图，帝然之。
图鲁窘厉色进曰： 臣愚窃以为陛下乐于安逸，则谨守四境可也；既欲扩大疆宇，出师远攻，讵能无廑圣虑。
若中路而止，适为贼利，则必陷南京，夷属邑。
若此，则争战未已，吾民无奠枕之期矣。
且彼步我骑，何虑不克！
况汉人足力弱而行缓，如选轻锐骑先绝其饷道，则事蔑不济矣。 
帝喜曰： 国强则其人贤，海巨则其鱼大。 
于是塞其饷道，数出师以牵挠其势，重威果降如言。
以功获赐甚厚。
明年春，卒军中。
