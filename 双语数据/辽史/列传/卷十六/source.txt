刘景，字可大，河间人。
四世祖怦，即朱滔之甥，唐右仆射、卢龙军节度使。
父守敬，南京副留守。
景资端厚，好学能文。
燕王赵延寿辟为幽都府文学。
应历初，迁右拾遗、知制诰，为翰林学士。
九年，周人侵燕，留守萧思温上急变，帝欲俟秋出师，景谏曰： 河北三关已陷于敌，今复侵燕，安可坐视！ 
上不听。
会父忧去。
未几，起复旧职。
一日，召草赦，既成，留数月不出。
景奏曰： 唐制，赦书日行五百里，今稽期弗发，非也。 
上亦不报。
景宗即位，以景忠实，擢礼部侍郎，迁尚书、宣政殿学士。
上方欲倚用，乃书其笏曰： 刘景可为宰相。 
顷之，为南京副留守。
时留守韩匡嗣因扈从北上，景与其子德让共理京事。
俄召为户部使，历武定、开远二军节度使。
统和六年致仕，加兼侍中。
卒，年六十七。
赠太子太师。
子慎行，孙一德、二玄、三嘏、四端、五常、六符，皆具六符传。
刘六符，父慎行，由膳部员外郎累迁至北府宰相、监修国史。
时上多即宴饮行诛赏，慎行谏曰： 以喜怒加威福，恐未当。 
帝悟，谕政府 自今宴饮有刑赏事，翌日禀行 。
为都统，伐高丽，以失军期下吏，议贵乃免，出为彰武军节度使。
赐保节功臣。
子六人：一德、二玄、三嘏、四端、五常、六符。
德早世。
玄终上京留守。
常历三司使、武定军节度使。
嘏、端、符皆第进士。
嘏、端俱尚王，为驸马都尉。
三嘏献圣宗《一矢毙双鹿赋》，上嘉其赡丽。
与公主不谐，奔宋；归，杀之。
四端以卫尉少卿使宋贺生辰，方宴，大张女乐，竟席不顾，人惮其严。
还，拜枢密直学士。
六符有志操，能文。
重熙初，迁政事舍人，擢翰林学士。
十一年，与宣徽使萧特末使宋索十县地；还，为汉人行宫副部署。
会宋遣使增岁币以易十县，复与耶律仁先使宋，定 进贡 名，宋难之。
六符曰： 本朝兵强将勇，海内共知，人人愿从事于宋。
若恣其俘获以饱所欲，与 进贡 字孰多？
况大兵驻燕，万一南进，何以御之！
顾小节，忘大患，悔将何及！ 
宋乃从之，岁币称 贡 。
六符还，加同中书门下平章事。
及宋币至，命六符为三司使以受之。
六符与参知政事杜防有隙，防以六符尝受宋赂，白其事，出为长宁军节度使，俄召为三司使。
道宗即位，将行大册礼，北院枢密使萧革曰： 行大礼备仪物，必择广地，莫若黄川。 
六符曰： 不然。
礼仪国之大体，帝王之乐不奏于野。
今中京四方之极，朝觐各得其所，宜中京行之。 
上从其议。
寻以疾卒。
耶律褭履，字海邻，六院夷离堇蒲古只之后。
风神爽秀，工于画。
重熙间，累迁同知点检司事。
驸马都尉萧胡睹为夏人所执，奉诏索之，三返以归，转永兴宫使、右祗候郎君班详稳。
褭履将娶秦晋长公主孙，其母与公主婢有隙，谓褭履曰： 能去婢，乃许尔婚。 
褭履以计杀之，婚成。
事觉，有司以大辟论。
褭履善画，写圣宗真以献，得减坐，长流边戍。
复以写真，召拜同知南院宣徽事。
使宋贺正，写宋主容以归。
清宁间，复使宋。
宋主赐宴，瓶花隔面，未得其真。
陛辞，仅一视，及境，以像示饯者，骇其神妙。
闻重元乱，不即勤王。
贼平入贺，帝责让之。
宴酣，顾褭履曰： 重元事成，卿必得为上客！ 
褭履大惭。
咸雍中，加太子太师，卒。
牛温舒，范阳人。
刚正尚节义，有远器。
咸雍中，擢进士第，滞小官。
大安初，累迁户部使，转给事中、知三司使事。
国民兼足，上以为能，加户部侍郎，改三司使。
寿隆中，拜参知政事，兼同知枢密院事，摄中京留守。
部民诣阙请真拜，从之。
召为三司使。
乾统初，复参知政事，知南院枢密使事。
五年，夏为宋所攻，来请和解。
温舒与萧得里底使宋。
方大燕，优人为道士装，索土泥药炉。
优曰： 土少不能和。 
温舒遽起，以手藉土怀之。
宋主问其故，温舒对曰： 臣奉天子威命来和，若不从，则当卷土收去。 
宋人大惊，遂许夏和。
还，加中书令，卒。
杜防，涿州归义县人。
开泰五年，擢进士甲科，累迁起居郎、知制诰，人以为有宰相器。
太平中，迁政事舍人，拜枢密副使。
重熙九年，夏人侵宋。
宋遣郭稹来告，请与夏和，上命防使夏解之。如约罢兵，各归侵地，拜参知政事。
韩绍芳、刘六符忌之，防待以诚。
十二年，绍芳等罢，愈见信任。
十三年，拜南府宰相。
十五年，防生子，帝幸其第，赐名王门奴。
以进奏有误，出为武定军节度使。
十七年，复召为南府宰相。
二十一年秋，祭仁德皇后，诏儒臣赋诗，防为冠，赐金带。
道宗谅阴，为大行皇帝山陵使。
明年，与刘六符使宋，索十县故地，宋请增银、绢十万两、匹以易之。归，称旨，加同政事门下平章事。
诏城西南浑底甸。
还，复为北院宣徽使，卒。
耶律合里只，字特满，六院夷离堇蒲古只之后。
重熙中，累迁西南面招讨都监。充宋国生辰使，馆于白沟驿。
宋宴劳，优者嘲萧惠河西之败。
合里只曰： 胜负兵家常事。
我嗣圣皇帝俘石重贵，至今兴中有石家寨。
惠之一败，何足较哉！ 
宋人惭服。
帝闻之曰： 优令失辞，何可伤两国交好！ 
鞭二百，免官。
清宁初，起为怀化军节度使。
七年，入为北院大王，封豳国公。
历辽兴军节度使、东北路详稳，加兼侍中。
致仕，卒。
合里只明达勤恪，怀柔有道。
置诸宾馆及西边营田，皆自合里只发之。
耶律颇的，字撒版，季父房奴瓜之孙。
孤介寡合。
重熙初，补牌印郎君。
清宁初，稍迁知易州。
去官，部民请留，许之。
咸雍八年，改彰国军节度使。
上猎大牢古山，颇的谒于行宫。
帝问边事，对曰： 自应州南境至天池，皆我耕牧之地。
清宁间，边将不谨，为宋所侵，烽堠内移，似非所宜。 
道宗然之。
拜北面林牙。
后遣人使宋，得其侵地，命颇的往定疆界。
还，拜南院宣徽使。
大康四年，迁忠顺军节度使，寻为南院大王，改同知南京留守事，召拜南府宰相，赐贞良功臣，封吴国公，为北院枢密使。
廉谨奉公，知无不为。
大安中致仕，卒。
子霞抹，北院枢密副使。
