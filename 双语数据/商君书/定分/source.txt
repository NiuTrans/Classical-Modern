公问于公孙鞅曰： 法令以当时立之者，明旦欲使天下之吏民皆明知而用之，如一而无私，奈何 ？
公孙鞅曰：为法令，置官吏，朴足以知法令之谓者，以为天下正，则奏天子。
天子则各主法令之，皆降，受命，发官。
各主法令之民，敢忘行主法令之所谓之名，各以其所忘之法令名罪之。
主法令之吏有迁徙物故，辄使学读法令所谓，为之程式，使日数而知法令之所谓；不中程，为法令以罪之。
有敢剟定法令、损益一字以上，罪死不赦。
诸官吏及民有问法令之所谓也于主法令之吏，皆各以其故所欲问之法令明告之。
各为尺六寸之符，明书年、月、日、时、所问法令之名，以告吏民。
主法令之吏不告，及之罪，而法令之所谓也，皆以吏民之所问法令之罪，各罪主法令之吏。
即以左券予吏之问法令者，主法令之吏谨藏其右券木柙，以室藏之，封以法令之长印。即后有物故，以券书从事。
法令皆副，置一副天子之殿中，为法令为禁室，有铤钥，为禁而以封之，内藏法令一副禁室中，封以禁印。
有擅发禁室印，及入禁室视禁法令，及禁剟一字以上，罪皆死不赦。
一岁受法令以禁令。
天子置三法官，殿中置一法官，御史置一法官及吏，丞相置一法官。
诸侯、郡、县皆各为置一法官及吏，皆此秦一法官。
郡、县、诸侯一受宝来之法令，学问并所谓。
吏民知法令者，皆问法官。故天下之吏民无不知法者。
吏明知民知法令也，故吏不敢以非法遇民，民不敢犯法以干法官也。
遇民不修法，则问法官，法官即以法之罪告之，民即以法官之言正告之吏。
吏知其如此，故吏不敢以非法遇民，民又不敢犯法。
如此，天下之吏民虽有贤良辩慧，不能开一言以枉法；虽有千金，不能以用一铢。
故知诈贤能者皆作而为善，皆务自治奉公。
民愚则易治也，此所生于法明白易知而必行。
法令者，民之命也，为治之本也，所以备民也。
为治而去法令，犹欲无饥而去食也，欲无寒而去衣也，欲东而西行也，其不几亦明矣。
一兔走，百人逐之，非以兔为可分以为百，由名之未定也。
夫卖兔者满市，而盗不敢取，由名分已定也。
故名分未定，尧、舜、禹、汤且皆如鹜焉而逐之；名分已定，贪盗不取。
今法令不明，其名不定，天下之人得议之。其议，人异而无定。
人主为法于上，下民议之于下，是法令不定，以下为上也。此所谓名分之不定也。
夫名分不定，尧、舜犹将皆折而奸之，而况众人乎？此令奸恶大起、人主夺威势、亡国灭社稷也道也。
今先圣人为书而传之后世，必师受之，乃知所谓之名；不师受之，而人以其心意议之，至死不能知其名与其意。
故圣人必为法令置官也，置吏也，为天下师，所以定名分也，名分定，则大诈贞信，巨盗愿悫，而各自治也。
故夫名分定，势治之道也；名分不定，势乱之道也。
故势治者不可乱，势乱者不可治。
夫势乱而治之，愈乱；势治而治之，则治。
故圣王治治不治乱。
夫微妙意志之言，上知之所难也。夫不待法令绳墨，而无不正者，千万之一也。
故圣人以千万治天下，故夫知者而后能知之，不可以为法，民不尽知；贤者而后知之，不可以为法，民不尽贤。
故圣人为法，必使之明白易知，名正，愚知遍能知之；为置法官，置主法之吏，以为天下师，令万民无陷于险危。
故圣人立天下而无刑死者，非不刑杀也，行法令，明白易知，为置法官吏为之师，以道之知，万民皆知所避就，避祸就福，而皆以自治也。
故明主因治而终治之，故天下大治也。
