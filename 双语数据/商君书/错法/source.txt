臣闻：古之明君错法而民无邪，举事而材自练，赏行而兵强。
此三者，治之本也。
夫错法而民无邪者，法明而民利之也。举事而材自练者，功分明；功分明，则民尽力；民尽力，则材自练。行赏而兵强者，爵禄之谓也。
爵禄者，兵之实也。
是故人君之出爵禄也，道明。
道明，则国日强；道幽，则国日削。
故爵禄之所道，存亡之机也。
夫削国亡主非无爵禄也，其所道过也。
三王五霸，其所道不过爵禄，而功相万者，其所道明也。
是以明君之使其臣也，用必出于其劳，赏必加于其功。
功赏明，则民竞于功。
为国而能使其民尽力以竞于功，则兵必强矣。
同列而相臣妾者，贫富之谓也；同实而相并兼者，强弱之谓也；有地而君，或强或弱者，乱治之谓也。
苟有道，里地足容身，士民可致也；苟容市井，财货可聚也。
有土者不可以言贫，有民者不可以言弱。
地诚任，不患无财；民诚用，不畏强暴。
德明教行，则能以民之有为己用矣。
故明主者用非其有，使非其民。
明王之所贵，惟爵其实，爵其实而荣显之。
不荣，则民不急列位；不显，则民不事爵；爵易得也，则民不贵上爵；列爵禄赏不道其门，则民不以死争位矣。
人君而有好恶，故民可治也。人君不可以不审好恶。
好恶者，赏罚之本也。
夫人情好爵禄而恶刑罚，人君设二者以御民之志，而立所欲焉。
夫民力尽而爵随之，功立而赏随之，人君能使其民信于此如明日月，则兵无敌矣。
人君有爵行而兵弱者，有禄行而国贫者，有法立而乱者。此三者，国之患也。
故人君者先便请谒而后功力，则爵行而兵弱矣。
民不死犯难而利禄可致也，则禄行而国贫矣。
法无度数，而事日烦，则法立而治乱矣。
是以明君之使其民也，使必尽力以规其功，功立而富贵随之，无私德也，故教流成。
如此，则臣忠、君明，治著而兵强矣。
故凡明君之治也，任其力不任其德，是以不忧不劳，而功可立也。
度数已立，而法可修。
故人君者不可不慎己也。
夫离朱见秋豪百步之外，而不能以明目易人；乌获举千钧之重，而不能以多力易力。
夫圣人之存体性，不可以易人，然而功可得者，法之谓也。
