人主之所以禁使者，赏罚也。赏随功，罚随罪。
故论功察罪，不可不审也。
夫赏高罚下，而上无必知其道也，与无道同也。
凡知道者，势、数也。
故先王不恃其强，而恃其势；不恃其信，而恃其数。
今夫飞蓬遇飘风而行千里，乘风之势也；探渊者知千仞之深，县绳之数也。
故托其势者，虽远必至；守其数者，虽深必得。
今夫幽夜，山陵之大，而离娄不见；清朝日，则上别飞鸟，下察秋豪。
故目之见也，托日之势也。
得势之至，不参官而洁，陈数而物当。
今恃多官众吏，官立丞、监。
夫置丞立监者，且以禁人之为利也；而丞、监亦欲为利，则何以相禁？
故恃丞、监而治者，仅存之治也。
通数者不然也。
别其势，难其道，故曰：其势难匿者，虽跖不为非焉。
故先王贵势。
或曰： 人主执虚、后以应，则物应稽验；稽验，则奸得。 
君以为不然。
夫吏专制决事于千里之外，十二月而计书以定，事以一岁别计，而主以一听，见所疑焉，不可蔽，员不足。
夫物至，则目不得不见；言薄，则耳不得不闻。
故物至则变，言至则论。
故治国之制，民不得避罪，如目不能以所见遁心。
今乱国不然，恃多官众吏。
吏虽众，同体一也。
夫同体一者相不可。
且夫利异而害不同者。先王所以为保也。
故至治，夫妻、交友不能相为弃恶盖非，而不害于亲，民人不能相为隐。
上与吏也，事合而利异者也。
今夫驺、虞以相监，不可，事合而利异者也。
若使马、焉能言，则驺、虞无所逃其恶矣，利异也。
利合而恶同者，父不能以问子，君不能以问臣。
吏之与吏，利合而恶同也。
夫事合而利异者，先王之所以为端也。
民之蔽主，而不害于盖。贤者不能益，不肖者不能损。
故遗贤去知，治之数也。
