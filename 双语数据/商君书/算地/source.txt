凡世主之患，用兵者不量力，治草莱者不度地。
故有地狭而民众者，民胜其地；地广而民少者，地胜其民。
民胜其地，务开；地胜其民者，事徕。
开，则行倍。
民过地，则国功寡而兵力少；地过民，则山泽财物不为用。
夫弃天物、遂民淫者，世主之务过也，而上下事之，故民众而兵弱，地大而力小。
故为国任地者：山林居什一，薮泽居什一，薮谷流水居什一，都邑蹊道居什四，此先王之正律也。
故为国分田数：小亩五百，足待一役，此地不任也；方土百里，出战卒万人者，数小也。
此其垦田足以食其民，都邑遂路足以处其民，山林、薮泽、谿谷足以供其利，薮泽堤防足以畜。
故兵出，粮给而财有余；兵休，民作而畜长足。此所谓任地待役之律也。
今世主有地方数千里，食不足以待役实仓，而兵为邻敌，臣故为世主患之。
夫地大而不垦者，与无地同；民众而不用者，与无民同。
故为国之数，务在垦草；用兵之道，务在壹赏。私利塞于外，则民务属于农；属于农，则朴；朴，则畏令。
私赏禁于下，则民力抟于敌；抟于敌，则胜。
奚以知其然也？
夫民之情，朴则生劳而易力，穷则生知而权利。
易力则轻死而乐用，权利则畏罚而易苦。
易苦则地力尽，乐用则兵力尽。
夫治国者，能尽地力而致民死者，名与利交至。
民之性：饥而求食，劳而求佚，苦则索乐，辱则求荣，此民之情也。民之求利，失礼之法；求名，失性之常。奚以论其然也？
今夫盗贼上犯君上之所禁，而下失臣民之礼，故名辱而身危，犹不止者，利也。其上世之士，衣不煖肤，食不满肠，苦其志意，劳其四肢，伤其五脏，而益裕广耳，非性之常也，而为之者，名也。
故曰：名利之所凑，则民道之。
主操名利之柄而能致功名者，数也。
圣人审权以操柄，审数以使民。
数者，臣主之术，而国之要也。
故万乘失数而不危、臣主失术而不乱者，未之有也。
今世主欲辟地治民而不审数，臣欲尽其事而不立术，故国有不服之民，主有不令之臣。
故圣人之为国也，入令民以属农，出令民以计战。
夫农，民之所苦；而战，民之所危也。
犯其所苦、行其所危者，计也。
故民生则计利，死则虑名。
名利之所出，不可不审也。
利出于地，则民尽力；名出于战，则民致死。
入使民尽力，则草不荒；出使民致死，则胜敌。
胜敌而草不荒，富强之功可坐而致也。
今则不然。
世主之所以加务者，皆非国之急也。
身有尧、舜之行，而功不及汤、武之略者，此执柄之罪也。
臣请语其过。
夫治国舍势而任说说，则身剽而功寡。
故事《诗》、《书》谈说之士，则民游而轻其君；事处士，则民远而非其上；事勇士，则民竞而轻其禁；技艺之士用，则民剽而易徙；商贾之士佚且利，则民缘而议其上。
故五民加于国用，则田荒而兵弱。
谈说之士资在于口，处士资在于意勇士资在于气，技艺之士资在于手，商贾之士资在于身。
故天下一宅，而圜身资。民资重于身，而偏托势于外。挟重资，归偏家，尧、舜之所难也。
故汤、武禁之，则功立而名成。
圣人非能以世之所易胜其所难也，必以其所难胜其所易。
故民愚，则知可以胜之；世知，则力可以胜之。
臣愚，则易力而难巧；世巧，则易知而难力。
故神农教耕而王天下，师其知也；汤、武致强而征诸侯，服其力也。
今世巧而民淫，方效汤、武之时，而行神农之事，以随世禁。
故千乘惑乱，此其所加务者过也。
民之生：度而取长，称而取重，权而索利。
明君慎观三者，则国治可立，而民能可得。
国之所以求民者少，而民之所以避求者多，入使民属于农，出使民壹于战，故圣人之治也，多禁以止能，任力以穷诈。
两者偏用，则境内之民壹；民壹，则农；农，则朴；朴，则安居而恶出。
故圣人之为国也，民资藏于地，而偏托危于外。
资藏于地则朴，托危于外则惑。
民入则朴，出则惑，故其农勉而战戢也。
民之农勉则资重，战戢则邻危。
资重则不可负而逃，邻危则不归。
于无资、归危外托，狂夫之所不为也。
故圣人之为国也，观俗立法则治，察国事本则宜。
不观时俗，不察国本，则其法立而民乱，事剧而功寡。此臣之所谓过也。
夫刑者，所以禁邪也；而赏者，所以助禁也。
羞辱劳苦者，民之所恶也；显荣佚乐者，民之所务也。
故其国刑不可恶而爵禄不足务也，此亡国之兆也。
刑人复漏，则小人辟淫而不苦刑，则徼倖于民、上；徼于民、上以利。
求显荣之门不一，则君子事势以成名。
小人不避其禁，故刑烦。君子不设其令，则罚行。
刑烦而罚行者，国多奸，则富者不能守其财，而贫者不能事其业，田荒而国贫。
田荒，则民诈生；国贫，则上匮赏。
故圣人之为治也，刑人无国位，戮人无官任。
刑人有列，则君子下其位；衣锦食肉，则小人冀其利。
君子下其位，则羞功；小人冀其利，则伐奸。
故刑戮者，所以止奸也；而官爵者，所以劝功也。
今国立爵而民羞之，设刑而民乐之，此盖法术之患也。
故君子操权一正以立术，立官贵爵以称之，论荣举功以任之，则是上下之称平。
上下之称平，则臣得尽其力，而主得专其柄。
