凡用兵，胜有三等，若兵未起则错法，错法而俗成，而用具。
此三者必行于境内，而后兵可出也。
行三者有二势：一曰辅法而法行，二曰举必得而法立。
故恃其众者谓之葺，恃其备饰者谓之巧，恃誉目者谓之诈。
此三者，恃一，因其兵可禽也。
故曰：强者必刚斗其意，斗则力尽，力尽则备，是故无敌于海内。
治行则货积，货积则赏能重矣。
赏壹则爵尊，爵尊则赏能利矣。
故曰：兵生于治而异，俗生于法而万转，过势本于心而饰于备势。
三者有论。故强可立也。
是以强者必治，治者必强；富者必治，治者必富；强者必富，富者必强。
故曰：治强之道三，论其本也。
