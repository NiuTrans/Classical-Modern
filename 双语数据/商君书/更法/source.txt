孝公平画，公孙鞅、甘龙、杜挚三大夫御于君。虑世事之变，讨正法之本，求使民之道。
君曰： 代立不忘社稷，君之道也；错法务明主长，臣之行也。
今吾欲变法以治，更礼以教百姓，恐天下之议我也。 
公孙鞅曰： 臣闻之： 疑行无成，疑事无功。 君亟定变法之虑，殆无顾天下之议之也。
且夫有高人之行者，固见负于世；有独知之虑者，必见骜于民。
语曰： 愚者暗于成事，智者见于未萌。
民不可与虑始，而可与乐成。
郭偃之法曰： 论至德者不和于俗，成大功者不谋于众。 
法者所以爱民也，礼者所以便事也。
是以圣人苟可以强国，不法其故；苟可以利民，不循其礼。 孝公曰： 善！ 
甘龙曰： 不然。
臣闻之： 圣人不易民而教，知者不变法而治。 
因民而教者，不劳而功成；据法而治者，吏习而民安。
今若变法，不循秦国之故，更礼以教民，臣恐天下之议君，愿孰察之。 
公孙鞅曰： 子之所言，世俗之言也。
夫常人安于故习，学者溺于所闻。
此两者，所以居官而守法，非所与论于法之外也。
三代不同礼而王，五霸不同法而霸。
故知者作法，而愚者制焉；贤者更礼，而不肖者拘焉。
拘礼之人不足与言事，制法之人不足与论变。
君无疑矣。 
杜挚曰： 臣闻之： 利不百，不变法；功不十，不易器 。
臣闻： 法古无过，循礼无邪。
君其图之！  
公孙鞅曰： 前世不同教，何古之法？
帝王不相复，何礼之循？
伏羲、神农，教而不诛；黄帝、尧、舜，诛而不怒；及至文、武，各当时而立法，因事而制礼。
礼、法以时而定；制、令各顺其宜；兵甲器备，各便其用。
臣故曰：治世不一道，便国不必法古。
汤、武之王也，不脩古而兴；殷、夏之灭也，不易礼而亡。
然则反古者未必可非，循礼者未足多是也。
君无疑矣。 孝公曰： 善！
吾闻穷巷多怪，曲学多辩。愚者之笑，智者哀焉；狂夫之乐，贤者丧焉。
拘世以议，寡人不之疑矣。 
于是遂出垦草令。
