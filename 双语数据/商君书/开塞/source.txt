天地设而民生之。
当此之时也，民知其母而不知其父，其道亲亲而爱私。
亲亲则别，爱私则险。
民众，而以别、险为务，则民乱。
当此时也，民务胜而力征。
务胜则争，力征则讼，讼而无正，则莫得其性也。
故贤者立中正，设无私，而民说仁。
当此时也，亲亲废，上贤立矣。
凡仁者以爱利为务，而贤者以相出为道。
民众而无制，久而相出为道，则有乱。
故圣人承之，作为土地、货财、男女之分。
分定而无制，不可，故立禁；禁立而莫之司，不可，故立官；官设而莫之一，不可，故立君。
既立君，则上贤废而贵贵立矣。
然则上世亲亲而爱私，中世上贤而说仁，下世贵贵而尊官。
上贤者以道相出也，而立君者使贤无用也。
亲亲者以私为道也，而中正者使私无行也。
此三者非事相反也，民道弊而所重易也，世事变而行道异也。
故曰：王道有绳。
夫王道一端，而臣道亦一端，所道则异，而所绳则一也。
故曰：民愚，则知可以王；世知，则力可以王。
民愚，则力有余而知不足；世知，则巧有余而力不足。
民之生，不知则学，力尽则服。
故神农教耕而王天下，师其知也；汤、武致强而征诸侯，服其力也。
夫民愚，不怀知而问；世知，无余力而服。
故以王天下者并刑，力征诸侯者退德。
圣人不法古，不脩今。
法古则后于时，脩今则塞于势。
周不法商，夏不法虞，三代异势，而皆可以王。
故兴王有道，而持之异理。
武王逆取而贵顺，争天下而上让。其取之以力，持之以义。
今世强国事兼并，弱国务力守，上不及虞、夏之时，而下不脩汤、武。
汤、武塞，故万乘莫不战，千乘莫不守。
此道之塞久矣，而世主莫之能废也，故三代不四。
非明主莫有能听也，今日愿启之以效。
古之民朴以厚，今之民巧以伪。
故效于古者，先德而治；效于今者，前刑而法。
此俗之所惑也。
今世之所谓义者，将立民之所好，而废其所恶；此其所谓不义者，将立民之所恶，而废其所乐也。
二者名贸实易，不可不察也。立民之所乐，则民伤其所恶；立民之所恶，则民安其所乐。
何以知其然也？
夫民忧则思，思则出度；乐则淫，淫则生佚。
故以刑治则民威，民威则无奸，无奸则民安其所乐。
以义教则民纵，民纵则乱，乱则民伤其所恶。
吾之所谓刑者，义之本也；而世所谓义者，暴之道也。
夫正民者，以其所恶，必终其所好；以其所好，必败其所恶。
治国刑多而赏少，故王者刑九而赏一，削国赏九而刑一。
夫过有厚薄，则刑有轻重；善有大小，则赏有多少。
此二者，世之常用也。
刑加于罪所终，则奸不去；赏施于民所义，则过不止。
刑不能去奸而赏不能止过者，必乱。
故王者刑用于将过，则大邪不生；赏施于告奸，则细过不失。治民能使大邪不生、细过不失，则国治。
国治必强。
一国行之，境内独治。
二国行之，兵则少寝。
天下行之，至德复立。
此吾以杀刑之反于德而义合于暴也。
古者，民藂生而群处，乱，故求有上也。
然则天下之乐有上也，将以为治也。
今有主而无法，其害与无主同；有法不胜其乱，与无法同。
天下不安无君，而乐胜其法，则举世以为惑也。
夫利天下之民者莫大于治，而治莫康于立君，立君之道莫广于胜法，胜法之务莫急于去奸，去奸之本莫深于严刑。
故王者以赏禁，以刑劝；求过不求善，藉刑以去刑。
