凡兵之所以先争，圣人贤士，不为爱尊爵。道术知能，不为爱官职。巧伎勇力，不为爱重禄。聪耳明目，不为爱金财。
故伯夷叔齐，非于死之日而后有名也，其前行多修矣。武王非于甲子之朝而后胜也，其前政多善矣。
故小征千里遍知之，筑堵之墙，十人之聚，日五闲之。
大征遍知天下。
日一闲之。散金财，用聪明也，故善用兵者，无沟垒而有耳目。
兵不呼儆，不茍聚，不妄行，不强进，呼儆则敌人戒。
茍聚则众不用。妄行则群卒困，强进则锐士挫，故凡用兵者，攻坚则軔乘瑕则神，攻坚则瑕者坚乘瑕则坚者瑕。
故坚其坚者，瑕其瑕者。
屠牛坦朝解九牛，而刀可以莫铁，则刃游闲也。
故天道不行，屈不足从。人事荒乱，以十破百。器备不行，以且击倍。故军争者不行于完城，有道者不行于无君。
故莫知其将至也，至而不可圉。莫知其将去也，去而不可止。
敌人虽众，不能止待。
治者所道富也，而治未必富也，必知富之事，然后能富。
富者所道强也，而富未必强也，必知强之数，然后能强。
强者所道胜也，而强未必胜也，必知胜之理；然后能胜。
胜者所道制也，而胜未必制也，必知制之分，然后能制。
是故治国有器，富国有事，强国有数，胜国有理，制天下有分。
