古者未有君臣上下之别，未有夫妇妃匹之合，兽处群居，以力相征。于是智者诈愚，强者凌弱，老幼孤独不得其所。
故智者假众力以禁强虐，而暴人止。
为民兴利除害，正民之德，而民师之。
是故道术德行，出于贤人。
其从义理兆形于民心，则民反道矣。
名物处，违是非之分，则赏罚行矣。
上下设，民生体，而国都立矣。
是故国之所以为国者，民体以为国；君之所以为君者，赏罚以为君。
致赏则匮，致罚则虐。
财匮而令虐，所以失其民也。
是故明君审居处之教，而民可使居治、战胜、守固者也。
夫赏重，则上不给也；罚虐，则下不信也。
是故明君饰食饮吊伤之礼，而物属之者也。
是故厉之以八政，旌之以衣服，富之以国裹，贵之以王禁，则民亲君可用也。民用，则天下可致也。
天下道其道则至，不道其道则不至也。
夫水波而上，尽其摇而复下，其势固然者也。
故德之以怀也，威之以畏也，则天下归之矣。
有道之国，发号出令，而夫妇尽归亲于上矣；布法出宪，而贤人列士尽功能于上矣。
千里之内，束布之罚，一亩之赋，尽可知也。
治斧钺者不敢让刑，治轩冕者不敢让赏，坟然若一父之子，若一家之实，义礼明也。
夫下不戴其上，臣不戴其君，则贤人不来。
贤人不来，则百姓不用。
百姓不用，则天下不至。
故曰：德侵则君危，论侵则有功者危，令侵则官危，刑侵则百姓危。
而明君者，审禁淫侵者也。
上无淫侵之论，则下无异幸之心矣。
为人君者，倍道弃法，而好行私，谓之乱。
为人臣者，变故易常，而巧官以谄上，谓之腾。乱至则虐，腾至则北。
四者有一至，败敌人谋之。
则故施舍优犹以济乱，则百姓悦。选贤遂材，而礼孝弟，则奸伪止。要淫佚，别男女，则通乱隔。贵贱有义，伦等不逾，则有功者劝。国有常式，故法不隐，则下无怨心。
此五者，兴德匡过、存国定民之道也。
夫君人者有大过，臣人者有大罪，国所有也，民所君也，有国君民而使民所恶制之，此一过也。
民有三务，不布其民，非其民也。民非其民，则不可以守战。此君人者二过也。
夫臣人者，受君高爵重禄，治大官。倍其官，遗其事，穆君之色，从其欲，阿而胜之，此臣人之大罪也。
君有过而不改，谓之倒；臣当罪而不诛，谓之乱。
君为倒君，臣为乱臣，国家之衰也，可坐而待之。
是故有道之君者执本，相执要，大夫执法以牧其群臣，群臣尽智竭力以役其上。
四守者得则治，易则乱。
故不可不明设而守固。
昔者，圣王本厚民生，审知祸福之所生。
是故慎小事微，违非索辩以根之。
然则躁作、奸邪、伪诈之人，不敢试也。
此礼正民之道也。
古者有二言： 墙有耳，伏寇在侧。 
墙有耳者，微谋外泄之谓也；伏寇在侧者，沈疑得民之道也。
微谋之泄也，狡妇袭主之请而资游慝也。
沈疑之得民也者，前贵而后贱者为之驱也。
明君在上，便僻不能食其意，刑罚亟近也；大臣不能侵其势，比党者诛，明也。
为人君者，能远谗谄，废比党，淫悖行食之徒，无爵列于朝者，此止诈拘奸、厚国存身之道也。
为人上者，制群臣百姓通，中央之人和，是以中央之人，臣主之参。
制令之布于民也，必由中央之人。
中央之人，以缓为急，急可以取威；以急为缓，缓可以惠民。
威惠迁于下，则为人上者危矣。
贤不肖之知于上，必由中央之人。财力之贡于上，必由中央之人。
能易贤不肖而可威党于下。
有能以民之财力上陷其主，而可以为劳于下。
兼上下以环其私，爵制而不可加，则为人上者危矣。
先其君以善者，侵其赏而夺之实者也；先其君以恶者，侵其刑而夺之威者也；讹言于外者，胁其君者也；郁令而不出者，幽其君者也。
四者一作而上不知也，则国之危，可坐而待也。
神圣者王，仁智者君，武勇者长，此天之道，人之情也。
天道人情，通者质，宠者从，此数之因也。是故始于患者，不与其事；亲其事者，不规其道。
是以为人上者患而不劳也，百姓劳而不患也。
君臣上下之分索，则礼制立矣。
是故以人役上，以力役明，以刑役心，此物之理也。
心道进退，而形道滔赶。
进退者主制，滔赶者主劳。
主劳者方，主制者圆。
圆者运，运者通，通则和。
方者执，执者固，固则信。
君以利和，臣以节信，则上下无邪矣。
故曰：君人者制仁，臣人者守信。此言上下之礼也。
君之在国都也，若心之在身体也。
道德定于上，则百姓化于下矣。
戒心形于内，则容貌动于外矣，正也者，所以明其德。
知得诸己，知得诸民，从其理也。
知失诸民，退而修诸己，反其本也。
所求于己者多，故德行立。所求于人者少，故民轻给之。
故君人者上注，臣人者下注。
上注者，纪天时，务民力。下注者，发地利，足财用也。
故能饰大义，审时节，上以礼神明，下以义辅佐者，明君之道。
能据法而不阿，上以匡主之过，下以振民之病者，忠臣之所行也。
君子食于道，则义审而礼明，义审而礼明，则伦等不逾，虽有偏卒之大夫，不敢有幸心，则上无危矣。
齐民食于力则作本，作本者众，农以听命。
是以明君立世，民之制于上，犹草木之制于时也。
故民迂则流之，民流通则迂之。决之则行，塞之则止。
虽有明君，能决之，又能塞之。
决之则君子行于礼，塞之则小人笃于农。君子行于礼，则上尊而民顺；小民笃于农，则财厚而备足。
上尊而民顺，财厚而备足，四者备体，顷时而王不难矣。
四肢六道，身之体也。四正五官，国之体也。
四肢不通，六道不达，曰失。四正不正，五官不官，曰乱。
是故国君聘妻于异姓，设为姪娣、命妇、宫女，尽有法制，所以治其内也。
明男女之别，昭嫌疑之节，所以防其奸也。
是以中外不通，谗慝不生；妇言不及官中之事，而诸臣子弟无宫中之交，此先王所以明德圉奸，昭公威私也。
明立宠设，不以逐子伤义。
礼私爱欢，势不并论。爵位虽尊，礼无不行。
选为都佼，冒之以衣服，旌之以章旗，所以重其威也。
然则兄弟无间郄，谗人不敢作矣。
故其立相也，陈功而加之以德，论劳而昭之以法，参伍相德而周举之，尊势而明信之。
是以下之人无谏死之誋，而聚立者无郁怨之心，如此，则国平而民无慝矣。
其选贤遂材也，举德以就列，不类无德；举能以就官，不类无能；以德弇劳，不以伤年。
如此，则上无困，而民不幸生矣。
国之所以乱者四，其所以亡者二。
内有疑妻之妾，此宫乱也；庶有疑適之子，此家乱也；朝有疑相之臣，此国乱也；任官无能，此众乱也。四者无别，主失其体。群官朋党，以怀其私，则失族矣；国之几臣，阴约闭谋以相待也，则失援矣。失族于内，失援于外，此二亡也。
故妻必定，子必正，相必直立以听，官必中信以敬。
故曰：有宫中之乱，有兄弟之乱，有大臣之乱，有中民之乱，有小人之乱。
五者一作，则为人上者危矣。
宫中乱曰妒纷，兄弟乱曰党偏，大臣乱曰称述、中民乱曰詟谆，小民乱曰财匮。
财匮生薄，詟谆生慢，称述、党偏、妒纷生变。
故正名稽疑，刑杀亟近，则内定矣。
顺大臣以功，顺中民以行，顺小民以务、则国丰矣。
审天时，物地生，以辑民力；禁淫务：劝农功，以职其无事，则小民治矣。
上稽之以数，下十伍以征，近其罪伏，以固其意。乡树之师，以遂其学。官之以其能，及年而举，则士反行矣。
称德度功，劝其所能，若稽之以众风，若任以社稷之任。
若此，则土反于情矣。
