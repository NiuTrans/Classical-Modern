明一者皇，察道者帝，通德者王，谋得兵胜者霸。
故夫兵，虽非备道至德也，然而所以辅王成霸。
今代之用兵者不然，不知兵权者也。
故举兵之日而境内贫，战不必胜，胜则多死，得地而国败。
此四者，用兵之祸者也。
四祸其国而无不危矣。
大度之书曰：举兵之日而境内不贫，战而必胜，胜而不死，得地而国不败。
举兵之日而境内不贫者，计数得也。
战而必胜者，法度审也。
胜而不死者，教器备利，而敌不敢校也。
得地而国不败者，因其民也。
因其民，则号制有发也。
教器备利，则有制也。
法度审，则有守也。
计数得，则有明也。
治众有数，胜敌有理。察数而知理，审器而识胜，明理而胜敌。
定宗庙，遂男女，官四分，则可以定威德；制法仪，出号令，然后可以一众治民。
兵无主，则不蚤知敌。
野无吏，则无蓄积。
官无常，则下怨上，器械不巧。
则朝无定，赏罚不明，则民轻其产。
故曰：蚤知敌，则独行；有蓄积，则久而不匮；器械巧，则伐而不费：赏罚明，则勇士劝也。
三官不缪，五教不乱，九章著明，则危危而无害，穷穷而无难。
故能致远以数，纵强以制。
三官：一曰鼓棗鼓所以任也，所以起也，所以进也；二曰金棗金所以坐也，所以退也，所以免也；三曰旗棗旗所以立兵也，所以利兵也，所以偃兵也。
此之谓三官。
有三令，而兵法治也。五教：一曰教其目以形色之旗，二曰教其身以号令之数，三曰教其足以进退之度，四曰教其手以长短之利，五曰教其心以赏罚之诚。
五教各习，而士负以勇矣。九章：一曰举日章，则昼行；二曰举月章，则夜行；三曰举龙章，则行水；四曰举虎章，则行林；五曰举鸟章，则行陂；六曰举蛇章，则行泽；七曰举鹊章，则行陆；八曰举狼章，则行山；九曰举韟章，则载食而驾。
九章既定，而动静不过。
三官、五教、九章，始乎无端，卒乎无穷。始乎无端者，道也；卒乎无穷者，德也。
道不可量，德不可数也。
故不可量，则众强不能图；不可数，则伪诈不敢向。
两者备施，则动静有功。
径乎不知，发乎不意。
径乎不知，故莫之能御也；发乎不意，故莫之能应也。
故全胜而无害。
因便而教，准利而行。
教无常，行无常。
两者备施，动乃有功。
器成教施，追亡逐遁若飘风，击刺若雷电。
绝地不守，恃固不拔，中处而无敌，令行而不留。
器成教施，散之无方，聚之不可计。
教器备利，进退若雷电，而无所疑匮。
一气专定，则傍通而不疑；厉士利械，则涉难而不匮。
进无所疑，退无所匮，敌乃为用。
凌山坑，不待钩梯；历水谷，不须舟辑。径于绝地，攻于恃固，独出独入而莫之能止。
宝不独入，故莫之能止；宝不独见，故莫之能敛。
无名之至，尽尽而不意。
故不能疑神。
畜之以道，则民和；养之以德，则民合。
和合故能谐，谐故能辑，谐辑以悉，莫之能伤。
定一至，行二要，纵三权，施四教，发五机，设六行，论七数，守八应，审九器，章十号。故能全胜大胜。
无守也，故能守胜。
数战则士罢，数胜则君骄，夫以骄君使罢民，则国安得无危？
故至善不战，其次一之。
破大胜强，一之至也。
乱之不以变，乘之不以诡，胜之不以诈，一之实也。
近则用实，远则施号；力不可量，强不可度，气不可极，德不可测，一之原也。
众若时雨，寡若飘风，一之终也。
利適，器之至也；用敌，教之尽也。
不能致器者，不能利適；不能尽教者，不能用敌。
不能用敌者穷，不能致器者困。
远用兵，则可以必胜。
出入异涂，则伤其敌。
深入危之，则士自修；士自修，则同心同力。
善者之为兵也，使敌若据虚，若搏景。
无设无形焉，无不可以成也；无形无为焉，无不可以化也，此之谓道矣。
若亡而存，若后而先，威不足以命之。
