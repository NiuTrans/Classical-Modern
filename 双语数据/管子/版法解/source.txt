版法者，法天地之位，象四时之行，以治天下。
四时之行，有寒有暑，圣人法之，故有文有武。
天地之位，有前有后，有左有右，圣人法之，以建经纪。
春生于左，秋杀于右；夏长于前，冬藏于后。
生长之事，文也；收藏之事，武也。
是故文事在左，武事在右，圣人法之，以行法令，以治事理。
凡法事者，操持不可以不正，操持不正则听治不公；听治不公则治不尽理，事不尽应。
治不尽理，则疏远微贱者无所告；事不尽应，则功利不尽举。
功利不尽举则国贫，疏远微贱者无所告则下饶。
故曰： 凡将立事，正彼天植。 
天植者，心也。
天植正，则不私近亲，不孽疏远。
不私近亲，不孽疏远，则无遗利，无隐治。
无遗利，无隐治，则事无不举，物无遗者。
欲见天心，明以风雨。
故曰： 风雨无违，远近高下，各得其嗣。 
万物尊天而贵风雨。
所以尊天者，为其莫不受命焉也；所以贵风雨者，为其莫不待风而动待雨而濡也。
若使万物释天而更有所受命，释风而更有所仰动，释雨而更有所仰濡，则无为尊天而贵风雨矣。
今人君之所尊安者，为其威立而令行也。
其所以能立威行令者，为其威利之操莫不在君也。
若使威利之操不专在君，而有所分散，则君日益轻而威利日衰，侵暴之道也。
故曰： 三经既饬，君乃有国。 
乘夏方长，审治刑赏，必明经纪，陈义设法。
断事以理，虚气平心，乃去怒喜。
若倍法弃令而行怒喜，祸乱乃生，上位乃殆。
故曰： 喜无以赏，怒无以杀。
喜以赏，怒以杀，怨乃起，令乃废。
骤令而不行，民心乃外，外之有徒，祸乃始牙。
众之所忿，寡不能图。 
冬既闭藏，百事尽止，往事毕登，来事未起。
方冬无事，慎观终始，审察事理。
事有先易而后难者，有始不足见而终不可及者；此常利之所以不举，事之所以困者也。
事之先易者，人轻行之，人轻行之，则必困难成之事；始不足见者，人轻弃之，人轻弃之，则必失不可及之功。
夫数困难成之事，而时失不可及之功，衰耗之道也。
是故明君审察事理，慎观终始，为必知其所成，成必知其所用，用必知其所利害。
为而不知所成，成而不知所用，用而不知所利害，谓之妄举。
妄举者，其事不成，其功不立。
故曰： 举所美必观其所终，废所恶必计其所穷。 
凡人君者，欲民之有礼义也。
夫民无礼义，则上下乱而贵贱争。
故曰： 庆勉敦敬以显之，富禄有功以劝之，爵贵有名以休之。 
凡人君者，欲众之亲上乡意也，欲其从事之胜任也。
而众者，不爱则不亲，不亲则不明，不教顺则不乡意。
是故明君兼爱以亲之，明教顺以道之，便其势，利其备，爱其力，而勿夺其时以利之。
如此则众亲上乡意，从事胜任矣。
故曰： 兼爱无遗，是谓君心。
必先顺教，万民乡风。
旦暮利之，众乃胜任。 
治之本二：一曰人，二曰事。
人欲必用，事欲必工。
人有逆顺，事有称量。
人心逆则人不用，事失称量则事不工。
事不工则伤，人不用则怨。
故曰： 取人以己，成事以质。 
成事以质者，用称量也。取人以己者，度恕而行也。
度恕者，度之于己也，己之所不安，勿施于人。
故曰： 审用财，慎施报，察称量。
故用财不可以啬，用力不可以苦。用财啬则费，用力苦则劳矣。 
奚以知其然也？
用力苦则事不工，事不工而数复之，故曰劳矣。
用财啬则不当人心，不当人心则怨起。
用财而生怨，故曰费。
怨起而不复反，众劳而不得息，则必有崩阤堵坏之心。
故曰： 民不足，令乃辱；民苦殃，令不行。
施报不得，祸乃始昌；祸昌而不悟，民乃自图。 
凡国无法则众不知所为，无度则事无机，有法不正，有度不直，则治辟。
治辟则国乱。
故曰： 正法直度，罪杀不赦。杀僇必信，民畏而惧。武威既明，令不再行。 
凡民者，莫不恶罚而畏罪。
是以人君严教以示之，明刑罚以致之。
故曰： 顿卒怠倦以辱之，罚罪有过以惩之，杀僇犯禁以振之。 
治国有三器，乱国有六攻。
明君能胜六攻而立三器，则国治；不肖之君不能胜六攻而立三器，故国不治。
三器者何也？曰：号令也、斧钺也、禄赏也。
六攻者何也？
亲也、贵也、货也、色也、巧佞也、玩好也。
三器之用何也？
曰：非号令无以使下，非斧钺无以畏众，非禄赏无以劝民。
六攻之败何也？
曰：虽不听而可以得存，虽犯禁而可以得免，虽无功而可以得富。
夫国有不听而可以得存者，则号令不足以使下；有犯禁而可以得免者，则斧钺不足以畏众；有无功而可以得富者，则禄赏不足以劝民。
号令不足以使下，斧钺不足以畏众，禄赏不足以劝民，则人君无以自守也。
然则明君奈何？明君不为六者变更号令，不为六者疑错斧钺，不为六者益损禄赏。
故曰： 植固而不动，奇邪乃恐。
奇革邪化，令往民移。 
凡人君者，覆载万民而兼有之，烛临万族而事使之。
是故以天地、日月、四时为主、为质，以治天下。
天覆而无外也，其德无所不在；地载而无弃也，安固而不动，故莫不生殖。
圣人法之以覆载万民，故莫不得其职姓，得其职姓，则莫不为用。
故曰： 法天合德，象地无亲。 
日月之明无私，故莫不得光。圣人法之，以烛万民，故能审察，则无遗善，无隐奸。
无遗善，无隐奸，则刑赏信必。
刑赏信必，则善劝而奸止。故曰： 参于日月。 
四时之行，信必而著明。
圣人法之，以事万民，故不失时功。
故曰： 伍于四时。 
凡众者，爱之则亲，利之则至。
是故明君设利以致之，明爱以亲之。
徒利而不爱，则众至而不亲；徒爱而不利，则众亲而不至。
爱施俱行，则说君臣、说朋友、说兄弟、说父子。
爱施所设，四固不能守。
故曰： 说在爱施。 
凡君所以有众者，爱施之德也。
爱有所移，利有所并，则不能尽有。故曰： 有众在废私。 
爱施之德虽行而无私，内行不修，则不能朝远方之君。
是故正君臣上下之义，饰父子兄弟夫妻之义，饰男女之别，别疏数之差，使君德臣忠，父慈子孝，兄爱弟敬，礼义章明。如此则近者亲之，远者归之。
故曰： 召远在修近。 
闭祸在除怨，非有怨乃除之，所事之地常无怨也。
凡祸乱之所生，生于怨咎；怨咎所生，生于非理。
是以明君之事众也必经，使之必道，施报必当，出言必得，刑罚必理。
如此则众无郁怨之心，无憾恨之意，如此则祸乱不生，上位不殆。
故曰： 闭祸在除怨也。 
凡人君所以尊安者，贤佐也。
佐贤则君尊、国安、民治，无佐则君卑、国危、民乱。
故曰： 备长存乎任贤。 
凡人者，莫不欲利而恶害，是故与天下同利者，天下持之；擅天下之利者，天下谋之。
天下所谋，虽立必隳；天下所持，虽高不危。
故曰： 安高在乎同利。 
