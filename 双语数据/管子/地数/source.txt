桓公曰： 地数可得闻乎？ 
管子对曰： 地之东西二万八千里，南北二万六千里。
其出水者八千里，受水者八千里，出铜之山四百六十七山，出铁之山三千六百九山。
此之所以分壤树谷也，戈矛之所发，刀币之所起也。
能者有余，拙者不足。
封于泰山，禅于梁父，封禅之王七十二家，得失之数，皆在此内。
是谓国用。 
桓公曰： 何谓得失之数皆在此？ 
管子对曰： 昔者桀霸有天下而用不足，汤有七十里之薄而用有余。
天非独为汤雨菽粟，而地非独为汤出财物也。伊尹善通移、轻重、开阖、决塞，通于高下徐疾之策，坐起之费时也。
黄帝问于伯高曰： 吾欲陶天下而以为一家，为之有道乎？ 
伯高对曰： 请刈其莞而树之，吾谨逃其蚤牙，则天下可陶而为一家。 
黄帝曰： 此若言可得闻乎？ 
伯高对曰： 上有丹砂者下有黄金，上有慈石者下有铜金，上有陵石者下有铅、锡、赤铜，上有赭者下有铁，此山之见荣者也。
苟山之见其荣者，君谨封而祭之。
距封十里而为一坛，是则使乘者下行，行者趋。
若犯令者，罪死不赦。
然则与折取之远矣。 
修教十年，而葛卢之山发而出水，金从之。蚩尤受而制之，以为剑、铠、矛、戟，是岁相兼者诸侯九。
故天下之君顿戟一怒，伏尸满野。
此见戈之本也。 桓公问于管子曰： 请问天财所出？地利所在？ 
管子对曰： 山上有赭者其下有铁，上有铅者其下有银。
一曰： 上有铅者其下有鉒银，上有丹砂者其下有鉒金，上有慈石者其下有铜金。 
此山之见荣者也。
苟山之见荣者，谨封而为禁。
有动封山者，罪死而不赦。
有犯令者，左足入、左足断；右足入，右足断。
然则其与犯之远矣。
此天财地利之所在也。 
桓公问于管子曰： 以天财地利立功成名于天下者谁子也？ 
管子对曰： 文武是也。 
桓公曰： 此若言何谓也？ 管子对曰： 夫玉起于牛氏边山，金起于汝汉之右洿，珠起于赤野之末光。
此皆距周七千八百里，其涂远而至难。
故先王各用于其重，珠玉为上币，黄金为中币，刀布为下币。
令疾则黄金重，令徐则黄金轻。
先王权度其号令之徐疾，高下其中币而制下上之用，则文武是也。 
桓公问于管子曰： 吾欲守国财而毋税于天下，而外因天下，可乎？ 
管子对曰： 可。
夫水激而流渠，令疾而物重。
先王理其号令之徐疾，内守国财而外因天下矣。 
桓公问于管子曰： 其行事奈何？ 
管子对曰： 夫昔者武王有巨桥之粟贵籴之数。 
桓公曰： 为之奈何？ 
管子对曰： 武王立重泉之戍，令曰： 民自有百鼓之粟者不行。 
民举所最粟以避重泉之戍，而国谷二什倍，巨桥之粟亦二什倍。
武王以巨桥之粟二什倍而市缯帛，军五岁毋籍衣于民。以巨桥之粟二什倍而衡黄金百万，终身无籍于民。
准衡之数也。 
桓公问于管子曰： 今亦可以行此乎？ 
管子对曰： 可。
夫楚有汝汉之金，齐有渠展之盐，燕有辽东之煮。
此三者亦可以当武王之数。
十口之家，十人咶盐，百口之家，百人咶盐。
凡食盐之数，一月丈夫五升少半，妇人三升少半，婴儿二升少半。
盐之重，升加分耗而釜五十，升加一耗而釜百，升加十耗而釜千。
君伐菹薪煮泲水为盐，正而积之三万钟，至阳春请籍于时。 
桓公曰： 何谓籍于时？ 
管子曰： 阳春农事方作，令民毋得筑垣墙，毋得缮冢墓；丈夫毋得治宫室，毋得立台榭；北海之众毋得聚庸而煮盐。
然盐之贾必四什倍。
君以四什之贾，修河、济之流，南输梁、赵、宋、卫、濮阳。
恶食无盐则肿，守圉之本，其用盐独重。
君伐菹薪煮泲水以籍于天下，然则天下不减矣。 
桓公问于管子曰： 吾欲富本而丰五谷，可乎？ 
管子对曰： 不可。
夫本富而财物众，不能守，则税干天下；五谷兴丰，巨钱而天下贵，则税于天下。
然则吾民常为天下虏矣。
夫善用本者，若以身济于大海，观风之所起。天下高则高，天下下则下。
天下高我下，则财利税于天下矣。 
桓公问于管子曰， 事尽于此乎？ 
管子对曰： 未也。
夫齐衢处之本，通达所出也，游子胜商之所道。
人求本者，食吾本粟，因吾本币，骐骥黄金然后出。
令有徐疾，物有轻重，然后天下之宝壹为我用。
善者用非有，使非人。 
