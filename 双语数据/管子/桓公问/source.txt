齐桓公问管子曰： 吾念有而勿失，得而勿忘，为之有道乎？ 
对曰： 勿创勿作，时至而随。
毋以私好恶害公正，察民所恶，以自为戒。
黄帝立明台之议者，上观于贤也；尧有衢室之问者，下听于人也；舜有告善之旌，而主不蔽也；禹立谏鼓于朝，而备讯唉；汤有总街之庭，以观人诽也；武王有灵台之复，而贤者进也。
此古圣帝明王所以有而勿失，得而勿忘者也。 
桓公曰： 吾欲效而为之，其名云何？ 
对曰： 名曰啧室之议。
曰：法简而易行，刑审而不犯，事约而易从，求寡而易足。
人有非上之所过，谓之正士，内于啧室之议。
有司执事者咸以厥事奉职，而不忘为。
此啧室之事也，请以东郭牙为之。
此人能以正事争于君前者也。 桓公曰： 善。 
