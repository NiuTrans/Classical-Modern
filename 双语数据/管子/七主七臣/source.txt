或以平虚请论七主之过，得六过一是，以还自镜，以知得失。
以绳七臣，得六过一是。
呼呜美哉，成事疾。
申主：任势守数以为常，周听近远以续明。
皆要审则法令固，赏罚必则下服度。
不备待而得和，则民反素也。
故主虞而安，吏肃而严，民朴而亲，官无邪吏，朝无奸臣，下无侵争，世无刑民。
惠主：丰赏厚赐以竭藏，赦奸纵过以伤法。
藏竭则主权衰，法伤则奸门闿。
故曰：泰则反败矣。
侵主：好恶反法以自伤，喜决难知以塞明。
从狙而好小察，事无常而法令申曳。
不悟，则国失势。
芒主：目伸五色，耳常五声，四邻不计，司声不听，则臣下恣行，而国权大倾。
不悟，则所恶及身。
劳主：不明分职，上下相干，臣主同则。
刑振以丰，丰振以刻。
去之而乱，临之而殆，则后世何得？
振主：喜怒无度，严诛无赦，臣下振怒，不知所错，则人反其故。
不悟，则法数日衰而国失固。
芒主：不通人情以质疑，故臣下无信。
尽自治其事则事多，多则昏，昏则缓急俱植。
不悟，则见所不善，余力自失而罚。
故一人之治乱在其心，一国之存亡在其主。
天下得失，道一人出。
主好本则民好垦草莱，主好货则人贾市，主好宫室则工匠巧，主好文采则女工靡。
夫楚王好小腰而美人省食，吴王好剑而国士轻死。死与不食者，天下之所共恶也，然而为之者何也？从主之所欲也。
而况愉乐音声之化乎？
夫男不田，女不缁，工技力于无用，而欲土地之毛，仓库满实，不可得也。
土地不毛则人不足，人不足则逆气生，逆气生则令不行。
然强敌发而起，虽善者不能存。
何以效其然也？
曰：昔者桀纣是也。
诛贤忠，近谗贼之士而贵妇人，好杀而不勇，好富而忘贫。驰猎无穷，鼓乐无厌，瑶台玉餔不足处，驰车千驷不足乘，材女乐三千人，钟石丝竹之音不绝。
百姓罢乏，君子无死，卒莫有人，人有反心，遇周武王，遂为周氏之禽。
此营于物而失其情者也，愉于淫乐而忘后患者也。
故设用无度国家踣，举事不时，必受其灾。
夫仓库非虚空也，商宦非虚坏也，法令非虚乱也，国家非虚亡也。
彼时有春秋，岁有败凶，政有急缓。
政有急缓故物有轻重，岁有败凶故民有义不足，时有春秋故谷有贵贱。
而上不调淫，故游商得以什伯其本也。
百姓之不田，贫富之不訾，皆用此作。
城郭不守，兵士不用，皆道此始。
夫亡国踣家者，非无壤土也，其所事者，非其功也。
夫凶岁雷旱，非无雨露也，其燥湿非其时也。
乱世烦政，非无法令也，其所诛赏者非其人也。
暴主迷君，非无心腹也，其所取舍非其术也。故明主有六务四禁。
六务者何也？
一曰节用，二曰贤佐，三曰法度，四曰必诛，五曰天时，六曰地宜。
四禁者何也？
春无杀伐，无割大陵，倮大衍，伐大木，斩大山，行大火，诛大臣，收谷赋。
夏无遏水达名川，塞大谷，动土功，射鸟兽。
秋毋赦过、释罪、缓刑。
冬无赋爵赏禄，伤伐五谷。
故春政不禁则百长不生，夏政不禁则五谷不成，秋政不禁则奸邪不胜，冬政不禁则地气不藏。
四者俱犯，则阴阳不和，风雨不时，大水漂州流邑，大风漂屋折树，火暴焚地燋草；天冬雷，地冬霆，草木夏落而秋荣；蛰虫不藏，宜死者生，宜蛰者鸣；苴多螣蟆，山多虫螟；六畜不蕃，民多夭死；国贫法乱，逆气下生。
故曰：台榭相望者，亡国之庑也；驰车充国者，追寇之马也；羽剑珠饰者，斩生之斧也；文采纂组者，燔功之窑也。
明王知其然，故远而不近也。
能去此取彼，则人主道备矣。
夫法者，所以兴功惧暴也；律者，所以定分止争也；令者，所以令人知事也。
法律政令者，吏民规矩绳墨也。
夫矩不正，不可以求方；绳不信，不可以求直。
法令者，君臣之所共立也；权势者，人主之所独守也。故人主失守则危，臣吏失守则乱。
罪决于吏则治，权断于主则威，民信其法则亲。
是故明王审法慎权，下上有分。
夫凡私之所起，必生于主。
夫上好本则端正之士在前，上好利则毁誉之士在侧；上多喜善赏，不随其功，则士不为用；数出重法，而不克其罪，则奸不为止。
明王知其然，故见必然之政，立必胜之罚。
故民知所必就，而知所必去，推则往，召则来，如坠重于高，如渎水于地。
故法不烦而吏不劳，民无犯禁，故有百姓无怨于上亦。
法臣：法断名决，无诽誉。
故君法则主位安，臣法则货赂止而民无奸。
呜呼美哉，名断言泽。
饰臣：克亲贵以为名，恬爵禄以为高。
好名则无实，为高则不御。
《故记》曰： 无实则无势，失辔则马焉制？ 
侵臣：事小察以折法令，好佼反而行私请。
故私道行则法度侵，刑法繁则奸不禁。
主严诛则失民心。
谄臣：多造钟鼓、众饰妇女以惛上。
故上惛则隟不计，而司声直禄。是以谄臣贵而法臣贱，此之谓微孤。
愚臣：深罪厚罚以为行，重赋敛、多兑道以为上，使身见憎而主受其谤。
《故记》称之曰： 愚忠谗贼 ，此之谓也。
奸臣：痛言人情以惊主，开罪党以为雠除。
雠则罪不辜，罪不辜则与雠居。
故善言可恶以自信，而主失亲。
乱臣：自为辞功禄，明为下请厚赏。
居为非母，动为善栋。
以非买名，以是伤上，而众人不知。
之谓微攻。
