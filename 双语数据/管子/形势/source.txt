山高而不崩，则祈羊至矣；渊深而不涸，则沈玉极矣，天不变其常，地不易其则，春秋冬夏，不更其节，古今一也。
蛟龙得水，而神可立也；虎豹得幽，而威可载也。
风雨无乡，而怨怒不及也。
贵有以行令，贱有以忘卑，寿夭贫富，无徒归也。
衔命者，君之尊也。受辞者，名之鉉也。
上无事，则民自试。抱蜀不言，而庙堂既修。
槛鹄锵锵，唯民歌之。
济济多士，殷民化之，纣之失也。
飞蓬之问，不在所宾；燕雀之集，道行不顾。
牺牷圭璧，不足以飨鬼神。主功有素，宝币奚为？羿之道，非射也；造父之术，非驭也；奚仲之巧，非斫削也。
召远者使无为焉，亲近者言无事焉，唯夜行者独有也。
平原之隰，奚有于高？
大山之隈，奚有于深？
訾讆之人，勿与任大。
譕臣者可以远举。顾忧者可与致道。
其计也速而忧在近者，往而勿召也举长者可远见也；裁大者众之所比也。美人之怀，定服而勿厌也。
必得之事，不足赖也；必诺之言，不足信也。
小谨者不大立，訾食者不肥体；有无弃之言者，必参于天地也。
坠岸三仞，人之所大难也，而猿猱饮焉，故曰伐矜好专，举事之祸也。
不行其野，不违其马；能予而无取者，天地之配也。
怠倦者不及，无广者疑神，神者在内，不及者在门，在内者将假，在门者将待。
曙戒勿怠，后稚逢殃。
朝忘其事，夕失其功。
邪气入内，正色乃衰。
君不君，则臣不臣。父不父，则子不子。
上失其位，则下踰其节。上下不和，令乃不行。
衣冠不正，则宾者不肃；进退无仪，则政令不行。
且怀且威，则君道备矣。
莫乐之，则莫哀之。莫生之，则莫死之。往者不至，来者不极。
道之所言者一也，而用之者异。
有闻道而好为家者，一家之人也；有闻道而好为乡者，一乡之人也；有闻道而好为国者，一国之人也；有闻道而好为天下者，天下之人也；有闻道而好定万物者，天下之配也。
道往者，其人莫来；道来者，其人莫往；道之所设，身之化也。
持满者与天，安危者与人。
失天之度，虽满必涸。上下不和，虽安必危。
欲王天下，而失天之道，天下不可得而王也。
得天之道。其事若自然。失天之道，虽立不安。
其道既得，莫知其为之。其功既成，莫知其释之。藏之无刑，天之道也。
疑今者，察之古不知来者，视之往，万事之生也，异趣而同归，古今一也。
生栋覆屋。怨怒不及；弱子下瓦，慈母操棰。
天道之极，远者自亲。人事之起，近亲造怨。
万物之于人也，无私近也，无私远也；巧者有余，而拙者不足；其功顺天者天助之，其功逆天者天违之；天之所助，虽小必大；天之所违，虽成必败；顺天者有其功，逆天者怀其兇，不可复振也。
乌鸟之狡，虽善不亲。不重之结，虽固必解；道之用也，贵其重也。
毋与不可，毋彊不能，毋告不知；与不可，彊不能，告不知，谓之劳而无功。
见与之交，几于不亲；见哀之役，几于不结；见施之德，几于不报；四方所归，心行者也。
独王之国，劳而多祸；独国之君，卑而不威；自媒之女，丑而不信，未之见而亲焉，可以往矣；久而不忘焉，可以来矣。
日月不明，天不易也；山高而不见，地不易也。
言而不可复者，君不言也；行而不可再者，君不行也。
凡言而不可复，行而不可再者，有国者之大禁也。
