桓公既霸，会诸侯于葵丘，而欲封禅。
管仲曰： 古者封泰山禅梁父者七十二家，而夷吾所记者十有二焉。
昔无怀氏封泰山，禅云云；羲封泰山，禅云云；神农封泰山，禅云云；炎帝封泰山，禅云云；黄帝封泰山，禅亭亭；颛顼封泰山，禅云云；帝喾封泰山，禅云云；尧封泰山，禅云云；舜封泰山，禅云云；禹封泰山，禅会稽；汤封泰山，禅云云；周成王封泰山，禅社首。
皆受命然后得封禅。 
桓公曰： 寡人北伐山戎，过孤竹；西伐大夏，涉流沙，束马悬车，上卑耳之山；南伐至召陵，登熊耳山以望江汉。
兵车之会三，而乘车之会六，九合诸侯，一匡天下，诸侯莫违我。
昔三代受命，亦何以异乎？ 
于是管仲睹桓公不可穷以辞，因设之以事，曰： 古之封禅，鄗上之黍，北里之禾，所以为盛；江淮之间，一茅三脊，所以为藉也；东海致比目之鱼，西海致比翼之鸟，然后物有不召而自至者十有五焉。
