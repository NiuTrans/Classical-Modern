为人君者，修官上之道，而不言其中；为人臣者，比官中之事，而不言其外。
君道不明，则受令者疑；权度不一，则修义者惑。
民有疑惑贰豫之心而上不能匡，则百姓之与间，犹揭表而令之止也。
是故能象其道于国家，加之于百姓，而足以饰官化下者，明君也。
能上尽言于主，下致力于民，而足以修义从令者，忠臣也。
上惠其道，下敦其业，上下相希，若望参表，则邪者可知也。
吏啬夫任事，人啬夫任教。
教在百姓，论在不挠，赏在信诚，体之以君臣，其诚也以守战。
如此，则人啬夫之事究矣。
吏啬夫尽有訾程事律，论法辟、衡权、斗斛、文劾，不以私论，而以事为正。
如此，则吏啬夫之事究矣。
人啬夫成教、吏啬夫成律之后，则虽有敦悫忠信者不得善也；而戏豫怠傲者不得败也。
如此，则人君之事究矣。
是故为人君者因其业，乘其事，而稽之以度。
有善者，赏之以列爵之尊、田地之厚，而民不慕也。
有过者，罚之以废亡之辱、僇死之刑，而民不疾也。
杀生不违，而民莫遗其亲者，此唯上有明法，而下有常事也。
天有常象，地有常形，人有常礼。一设而不更，此谓三常。
兼而一之，人君之道也；分而职之，人臣之事也。
君失其道，无以有其国；臣失其事，无以有其位。
然则上之畜下不妄，而下之事上不虚矣。
上之畜下不妄，则所出法制度者明也；下之事上不虚，则循义从令者审也。
上明下审，上下同德，代相序也。
君不失其威，下不旷其产，而莫相德也。
是以上之人务德，而下之人守节。义礼成形于上，而善下通于民，则百姓上归亲于主，而下尽力于农矣。
故曰：君明、相信、五官肃、士廉、农愚、商工愿、则上下体而外内别也，民性因而三族制也。
夫为人君者，荫德于人者也；为人臣者，仰生于上者也。
为人上者，量功而食之以足；为人臣者，受任而处之以教。
布政有均，民足于产，则国家丰矣。
以劳受禄，则民不幸生；刑罚不颇，则下无怨心；名正分明，则民不惑于道。
道也者，上之所以导民也。
是故道德出于君，制令传于相，事业程于官，百姓之力也，胥令而动者也。
是故君人也者，无贵如其言；人臣也者，无爱如其力。
言下力上，而臣主之道毕矣。
是故主画之，相守之；相画之，官守之；官画之，民役之；则又有符节、印玺、典法、策籍以相揆也。此明公道而灭奸伪之术也。
论材量能，谋德而举之，上之道也；专意一心，守职而不劳，下之事也。
为人君者，下及官中之事，则有司不任；为人臣者，上共专于上，则人主失威。
是故有道之君，正其德以莅民，而不言智能聪明。
智能聪明者，下之职也；所以用智能聪明者，上之道也。
上之人明其道，下之人守其职，上下之分不同任，而复合为一体。
是故知善，人君也；身善，人役也。
君身善，则不公矣。
人君不公，常惠于赏，而不忍于刑，是国无法也。
治国无法，则民朋党而下比，饰巧以成其私。
法制有常，则民不散而上合，竭情以纳其忠。
是以不言智能，而顺事治、国患解，大臣之任也。
不言于聪明，而善人举，奸伪诛、视听者众也。
是以为人君者，坐万物之原，而官诸生之职者也。
选贤论材，而待之以法。
举而得其人，坐而收其福，不可胜收也。
官不胜任，奔走而奉其败事，不可胜救也。
而国未尝乏于胜任之士，上之明适不足以知之。
是以明君审知胜任之臣者也。
故曰：主道得，贤材遂，百姓治。治乱在主而已矣。
故曰：主身者，正德之本也；官者，耳目之制也。
身立而民化，德正而官治。治官化民，其要在上。
是故君子不求于民。
是以上及下之事谓之矫，下及上之事谓之胜。
为上而矫，悖也；为下而胜，逆也。
国家有悖逆反迕之行，有土主民者失其纪也。
是故别交正分之谓理，顺理而不失之谓道，道德定而民有轨矣。
有道之君者，善明设法，而不以私防者也。
而无道之君，既已设法，则舍法而行私者也。
为人上者释法而行私，则为人臣者援私以为公。
公道不违，则是私道不违者也。
行公道而托其私焉，寖久而不知，奸心得无积乎？
奸心之积也，其大者有侵逼杀上之祸、其小者有比周内争之乱。
此其所以然者，由主德不立，而国无常法也。
主德不立，则妇人能食其意；国无常法，则大臣敢侵其势。
大臣假于女之能，以规主情；妇人嬖宠假于男之知，以援外权。
于是乎外夫人而危太子，兵乱内作，以召外寇。
此危君之征也。
是故有道之君，上有五官以牧其民，则众不敢逾轨而行矣；下有五横以揆其官，则有司不敢离法而使矣。
朝有定度衡仪，以尊主位，衣服緷絻，尽有法度，则君体法而立矣。
君据法而出令，有司奉命而行事，百姓顺上而成俗，著久而为常，犯俗离教者，众共奸之，则为上者佚矣。
天子出令于天下，诸侯受令于天子，大夫受令于君，子受令于父母，下听其上，弟听其兄，此至顺矣。
衡石一称，斗斛一量，丈尺一綧制，戈兵一度，书同名，车同轨，此至正也。
从顺独逆，从正独辟，此犹夜有求而得火也，奸伪之人，无所伏矣。
此先王之所以一民心也。
是故天子有善，让德于天；诸侯有善，庆之于天子；大夫有善，纳之于君；民有善，本于父，庆之于长老。
此道法之所从来，是治本也。是故岁一言者，君也；时省者，相也；月稽者，官也；务四支之力，修耕农之业以待令者，庶人也。
是故百姓量其力于父兄之间，听其言于君臣之义，而官论其德能而待之。
大夫比官中之事，不言其外；而相为常具以给之。
相总要，者官谋士，量实义美，匡请所疑。
而君发其明府之法瑞以稽之，立三阶之上，南面而受要。
是以上有余日，而官胜其任；时令不淫，而百姓肃给。
唯此上有法制，下有分职也。
道者，诚人之姓也，非在人也。
而圣王明君，善知而道之者也。
是故治民有常道，而生财有常法。道也者，万物之要也。为人君者，执要而待之，则下虽有奸伪之心，不敢杀也。夫道者虚设，其人在则通，其人亡则塞者也。
非兹是无以理人，非兹是无以生财，民治财育，其福归于上。
是以知明君之重道法而轻其国也。
故君一国者，其道君之也。王天下者，其道王之也。
大王天下，小君一国，其道临之也。
是以其所欲者能得诸民，其所恶者能除诸民。
所欲者能得诸民，故贤材遂；所恶者能除诸民，故奸伪省。
如冶之于金，陶之于埴，制在工也。
是故将与之，惠厚不能供；将杀之，严威不能振。
严威不能振，惠厚不能供，声实有间也。
有善者不留其赏，故民不私其利；有过者不宿其罚，故民不疾其威。
威罚之制，无逾于民，则人归亲于上矣。
如天雨然，泽下尺，生上尺。
是以官人不官，事人不事，独立而无稽者，人主之位也。
先王之在天下也，民比之神明之德。先王善牧之于民者也。
夫民别而听之则愚，合而听之则圣。
虽有汤武之德，复合于市人之言。
是以明君顺人心，安情性，而发于众心之所聚。
是以令出而不稽，刑设而不用。
先王善与民为一体。
与民为一体，则是以国守国，以民守民也。然则民不便为非矣。
虽有明君，百步之外，听而不闻；间之堵墙，窥而不见也。
而名为明君者，君善用其臣，臣善纳其忠也。
信以继信，善以传善。是以四海之内，可得而治。
是以明君之举其下也，尽知其短长，知其所不能益，若任之以事。
贤人之臣其主也，尽知短长与身力之所不至，若量能而授官。
上以此畜下，下以此事上，上下交期于正，则百姓男女皆与治焉。
