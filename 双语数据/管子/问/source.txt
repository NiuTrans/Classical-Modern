凡立朝廷，问有本纪。
爵授有德，则大臣兴义。禄予有功，则士轻死节。
上帅士以人之所戴，则上下和。授事以能，则人上功。
审刑当罪，则人不易讼。无乱社稷宗庙则人有所宗。
毋遗老忘亲，则大臣不怨。举知人急，则众不乱。
行此道也，国有常经，人知终始，此霸王之术也。
然后问事：事先大功，政自小始。
问死事之孤其未有田宅者有乎？
问少壮而未胜甲兵者几何人？
问死事之寡，其餼廪何如？
问国之有功大者，何官之吏也？
问州之大夫也何里之士也。
今吏亦何以明之矣，问刑论有常以行，不可改也，今其事之久留也何若？
问五官有制度，官都有其常断。今事之稽也何待。
问独夫寡妇孤寡疾病者几何人也？
问国之弃人何族之子弟也？
问乡之良家其所牧养者几何人矣。
问邑之贫人债而食者几何家？
问理园容而食者几何家？
人之开田而耕者几何家？士之身耕者几何家？
问乡之贫人何族之别也？
问宗子之收昆弟者，以贫从昆弟者几何家？
余子仕而有田邑，今入者几何人？
子弟以孝闻于乡里者几何人？
余子父母存，不养而出离者几何人？
士之有田而不使者几何人？
吏恶何事？
士之有田而不耕者几何人？
身何事。
君臣有位而未有田者几何人？
外人之来从而未有田宅者几何家？
国子弟之游于外者几何人？
贫士之受责于大夫者几何人？
官贱行书，身士以家臣自代者几何人？
官承吏之无田餼而徒理事者几何人？
群臣有位事官大夫者几何人？
外人来游在大夫之家者几何人？
乡子弟力田为人率者几何人？
国子弟之无上事，衣食不节；率子弟不田弋猎者几何人？
男女不整齐，乱乡子弟者有乎？
问人之贷粟米，有别券者几何家？
问国之伏利其可应人之急者几何所也？
人之所害于乡里者何物也？
问士之有田宅身在陈列者几何人？
余子之胜甲兵有行伍者几何人？
问男女有巧伎，能利备用者几何人？
处女操工事者几何人？
冗国所开口而食者几何人？
问一民有几年之食也？
问兵车之计几何乘也？
牵家马軶家车者几何乘。
处士修行。足以教人，可使帅众莅百姓者几何人？
士之急难可使者几何人？
工之巧，出，足以利军伍，处，可以修城郭补守备者几何人？
城粟军粮其可以行几何年也。
吏之急难可使者几何人？
大夫疏器甲兵、兵车、旌旗、鼓铙、帷幕、帅车之载、几何乘？
疏藏器弓弩之张、衣夹铗钩弦之造、戈戟之紧，其厉何若？
其宜修而不修者故何视？
而造修之官，出器处器之具，宜起而未起者何待？
乡师车辎造修之具，其缮何若？
工尹伐材用，毋于三时，群材乃植，而造器定冬，完良备用必足。
人有余兵，诡陈之行，以慎国常。
时简稽帅马牛之肥膌，其老而死者皆举之。
其就山薮林泽食荐者几何，出入死生之会几何。若夫城郭之厚薄，沟壑之浅深，门闾之尊卑，宜修而不修者，上必几之。
守备之伍，器物不失其具，淫雨而各有处藏。
问兵官之吏，国之豪士，其急难足以先后者几何人？
夫兵事者危物也，不时而胜，不义而得，未为福也。
失谋而败，国之危也。慎谋乃保国。
问所以教选人者何事？
问执官都者，其位事几何年矣。
所辟草莱有益于家邑者几何矣？
所封表以益人之生利者何物也？
所筑城郭修墙闭绝通道阨阙深防沟以益人之地守者何所也？
所捕盗贼，除人害者几何矣？
制地。君曰：理国之道，地德为首，君臣之礼，父子之亲，覆育万人，官府之藏，彊兵保国，城郭之险，外应四极，具取之地。
而市者天地之财具也。
而万人之所和而利也。正是道也。
民荒无苛人，尽地之职，一保其国。
各主异位，毋使谗人乱普，而德营九军之亲。
关者，诸侯之陬隧也。而外财之门户也。万人之道行也。
明道以重告之。征于关者，勿征于市，征于市者，勿征于关。虚车勿索，徒负勿入，以来远人。
十六道同身外事谨，则听其名，视其名，视其色，是其事，稽其德。
以观其外则，无敦于权人，以困貌德。
国则不惑，行之职也。
问于边吏曰：小利害信，小怒伤义，边信伤德，厚和构四国以顺貌德。
后乡四极，令守法之官日行，度必明，无失经常。
