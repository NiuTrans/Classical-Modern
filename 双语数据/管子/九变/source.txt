凡民之所以守战至死而不德其上者，有数以至焉。
曰：大者亲戚坟墓之所在也，田宅富厚足居也。
不然，则州县乡党与宗族足怀乐也。
不然，则上之教训、习俗，慈爱之于民也厚，无所往而得之。
不然，则山林泽谷之利足生也。
不然，则地形险阻，易守而难攻也。
不然，则罚严而可畏也。
不然，则赏明而足劝也。
不然，则有深怨于敌人也。
不然，则有厚功干上也。
此民之所以守战至死而不德其上者也。
今恃不信之人，而求以智；用不守之民，而欲以固；将不战之卒，而幸以胜，此兵之三暗也。
