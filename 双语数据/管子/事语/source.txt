桓公问管子曰： 事之至数可闻乎？ 
管子对曰： 何谓至数？ 
桓公曰： 秦奢教我曰： 帷盖不修，衣服不众，则女事不泰。
俎豆之礼不致牲，诸侯太牢，大夫少牢，不若此，则六畜不育。
非高其台榭，美其宫室，则群材不散。 
此言何如？ 管子曰： 非数也。 
桓公曰： 何谓非数？ 
管子对曰： 此定壤之数也。
彼天子之制，壤方千里，齐诸侯方百里，负海子七十里，男五十里，若胸臂之相使也。
故准徐疾、赢不足，虽在下也，不为君忧。
彼壤狭而欲举与大国争者，农夫寒耕暑耘，力归于上，女勤于缉绩徽织，功归于府者，非怨民心伤民意也，非有积蓄不可以用人，非有积财无以劝下。
泰奢之数，不可用于危隘之国。 桓公曰： 善。 
桓公又问管子曰： 佚田谓寡人曰： 善者用非其有，使非其人，何不因诸侯权以制夭下？  
管子对曰： 佚田之言非也，彼善为国者，壤辟举则民留处，仓廪实则知礼节。
且无委致围，城脆致冲。
夫不定内，不可以持天下。
佚田之言非也。 
管子曰： 岁藏一，十年而十也。
岁藏二，五年而十也。
谷十而守五，绨素满之，五在上。
故视岁而藏，县时积岁，国有十年之蓄，富胜贫，勇胜怯，智胜愚，微胜不微，有义胜无义，练士胜驱众。
凡十胜者尽有之，故发如风雨，动如雷霆，独出独入，莫之能禁止，不待权舆。
故佚田之言非也。 桓公曰： 善。 
