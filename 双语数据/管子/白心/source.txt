建当立有，以靖为宗，以时为宝，以政为仪，和则能久。
非吾仪虽利不为，非吾当虽利不行，非吾道虽利不取。
上之随天，其次随人。
人不倡不和，天不始不随。
故其言也不废，其事也不随。
原始计实，本其所生。
知其象则索其形，缘其理则知其情，索其端则知其名。
故苞物众者，莫大于天地；化物多者，莫多于日月；民之所急，莫急于水火。
然而，天不为一物在其时，明君圣人亦不为一人枉其法。
天行其所行而万物被其利，圣人亦行其所行而百姓被其利。
是故万物均、既夸众百姓平矣。
是以圣人之治也，静身以待之，物至而名自治之。
正名自治之，奇身名废。
名正法备，则圣人无事。
不可常居也，不可废舍也。
随变断事也，知时以为度。
大者宽，小者局，物有所余有所不足。
兵之出，出于人；其人入，入于身。
兵之胜，从于适；德之来，从于身。
故曰：祥于鬼者义于人，兵不义不可，强而骄者损其强，弱而骄者亟死亡；强而卑义信其强，弱而卑义免于罪。
是故骄之余卑，卑之余骄。
道者，一人用之，不闻有余；天下行之，不闻不足。
此谓道矣。
小取焉则小得福，大取焉则大得福，尽行之而天下服，殊无取焉则民反，其身不免于贼。
左者，出者也；右者，人者也。出者而不伤人，入者自伤也。
不日不月，而事以从；不卜不筮，而谨知吉凶。
是谓宽乎形，徒居而致名。
去善之言，为善之事，事成而顾反无名。
能者无名，从事无事。
审量出入，而观物所载。
孰能法无法乎？
始无始乎？
终无终乎？
弱无弱乎？
故曰：美哉岪岪。
故曰有中有中，孰能得夫中之衷乎？
故曰功成者隳，名成者亏。
故曰，孰能弃名与功而还与众人同？
孰能弃功与名而还反无成？
无成有贵其成也，有成贵其无成也。
日极则仄，月满则亏。
极之徒仄，满之徒亏，巨之徒灭。
孰能己无乎？
效夫天地之纪。
人言善亦勿听，人言恶亦勿听，持而待之，空然勿两之，淑然自清。
无以旁言为事成，察而征之，无听辩，万物归之，美恶乃自见。
天或维之，地或载之。
天莫之维，则天以坠矣；地莫之载，则地以沉矣。夫天不坠，地不沉，夫或维而载之也夫！
又况于人？
人有治之，辟之若夫雷鼓之动也。
夫不能自摇者，夫或摇之。
夫或者何？
若然者也。
视则不见，听则不闻，洒乎天下满，不见其塞。
集于颜色，知于肌肤，责其往来，莫知其时。
薄乎其方也，韕乎其圜也，韕韕乎莫得其门。
故口为声也，耳为听也，目有视也，手有指也，足有履也，事物有所比也。
 当生者生，当死者死 ，言有西有东，各死其乡。
置常立仪，能守贞乎？
常事通道，能官人乎？
故书其恶者，言其薄者。
上圣之人，口无虚习也，手无虚指也，物至而命之耳。
发于名声，凝于体色，此其可谕者也。不发于名声，不凝于体色，此其不可谕者也。
及至于至者，教存可也，教亡可也。
故曰：济于舟者和于水矣，义于人者祥其神矣。
事有适，而无适，若有适；觿解，不可解而后解。
故善举事者，国人莫知其解。
为善乎，毋提提；为不善乎，将陷于刑。
善不善，取信而止矣。
若左若右，正中而已矣。
县乎日月无已也。
愕愕者不以天下为忧，剌剌者不以万物为策，孰能弃剌剌而为愕愕乎？
难言宪术，须同而出。
无益言，无损言，近可以免。
故曰：知何知乎？
谋何谋乎？审而出者彼自来。
自知曰稽，知人曰济。
知苟适，可为天下周。内固之，一可为长久。论而用之，可以为天下王。
天之视而精，四璧而知请，壤土而与生。
能若夫风与波乎？
唯其所欲适。
故子而代其父，曰义也，臣而代其君，曰篡也。
篡何能歌？
武王是也。
故曰：孰能去辩与巧，而还与众人同道？
故曰：思索精者明益衰，德行修者王道狭，卧名利者写生危，知周于六合之内者，吾知生之有为阻也。
持而满之，乃其殆也。
名满于天下，不若其已也。
名进而身退，天之道也。
满盛之国，不可以仕任；满盛之家，不可以嫁子；骄倨傲暴之人，不可与交。
道之大如天，其广如地，其重如石，其轻如羽。
民之所以，知者寡。
故曰：何道之近而莫之与能服也，弃近而就远何以费力也。
故曰：欲爱吾身，先知吾情，君亲六合，以考内身。
以此知象，乃知行情。
既知行情，乃知养生。
左右前后，周而复所。
执仪服象，敬迎来者。
今夫来者，必道其道，无迁无衍，命乃长久。
和以反中，形性相葆。一以无贰，是谓知道。
将欲服之，必一其端，而固其所守。
责其往来，莫知其时，索之于天，与之为期，不失其期，乃能得之。
故曰：吾语若大明之极，大明之明非爱人不予也。
同则相从，反则相距也。
吾察反相距，吾以故知古从之同也。
