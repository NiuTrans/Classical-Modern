一者本也，二者器也，三者充也，治者四也，教者五也，守者六也，立者七也，前者八也，终者九也，十者然后具五官于六府也，五声于六律也。
六月日至，是故人有六多，六多所以街天地也。
天道以九制，地理以八制，人道以六制。
以天为父，以地为母，以开乎万物，以总一统。
通乎九制、六府、三充，而为明天子。
修槩水上，以待乎天堇；反五藏，以视不亲；治祀之下，以观地位；货曋神庐，合于精气。
已合而有常，有常而有经。
审合其声，修十二钟，以律人情。
人情已得，万物有极，然后有德。
故通乎阳气，所以事天也，经纬日月，用之于民。通乎阴气，所以事地也，经纬星历，以视其离。
通若道然后有行，然则神筮不灵，神龟不卜，黄帝泽参，治之至也。
昔者黄帝得蚩尤而明于天道，得大常而察于地利，得奢龙而辩于东方，得祝融而辩于南方，得大封而辩于西方，得后土而辩于北方。
黄帝得六相而天地治，神明至。
蚩尤明乎天道，故使为当时；大常察乎地利，故使为廪者：奢龙辩乎东方，故使为土师，祝融辩乎南方，故使为司徒；大封辩于西方，故使为司马；后土辩乎北方，故使为李。
是故春者土师也，夏者司徒也，秋者司马也，冬者李也。
昔黄帝以其缓急作五声，以政五钟。
令其五钟，一曰青钟大音，二曰赤钟重心，三曰黄钟洒光，四曰景钟昧其明，五曰黑钟隐其常。
五声既调，然后作立五行以正天时，五官以正人位。
人与天调，然后天地之美生。
日至，睹甲子木行御。
天子出令，命左右士师内御。
总别列爵，论贤不肖士吏。
赋秘，赐赏于四境之内，发故粟以田数。出国，衡顺山林，禁民斩木，所以爱草木也。
然则冰解而冻释，草木区萌，赎蛰虫卵菱。春辟勿时，苗足本。不疠雏鷇，不夭麑□，毋傅速。
亡伤襁褓。
时则不调。
七十二日而毕。
睹丙子火行御。
天子出令，命行人内御。
令掘沟浍，津旧涂。发藏，任君赐赏。
君子修游驰，以发地气。
出皮币，命行人修春秋之礼于天下诸侯，通天下遇者兼和。
然则天无疾风，草木发奋，郁气息，民不疾而荣华蕃。
七十二日而毕。
睹戊子土行御。
天子出令，命左右司徒内御。
不诛不贞，农事为敬。
大扬惠言，宽刑死，缓罪人。
出国，司徒令，命顺民之功力，以养五谷。
君子之静居，而农夫修其功力极。
然则天为粤宛，草木养长，五谷蕃实秀大，六畜牺牲具，民足财，国富，上下亲，诸侯和。
七十二日而毕。
睹庚子金行御。
天子出令，命祝宗选禽兽之禁、五谷之先熟者，而荐之祖庙与五祀，鬼神享其气焉，君子食其味焉。
然则凉风至，白露下，天子出令，命左右司马组甲厉兵，合什为伍，以修于四境之内，谀然告民有事，所以待天地之杀敛也。
然则昼炙阳，夕下露，地竞环，五谷邻熟，草木茂实，岁农丰年大茂。
七十二日而毕。
睹王子水行御。
天子出令，命左右使人内御。
御其气足，则发而止；其气不足，则发撊渎盗贼。
数劋竹箭，伐檀柘，令民出猎，禽兽不释巨少而杀之，所以贵天地之所闭藏也。
然则羽卵者不段，毛胎者不贕，孕妇不销弃，草木根本美。
七十二日而毕。
睹甲子木行御。天子不赋不赐赏，而大斩伐伤，君危，不杀太子危；家人夫人死，不然则长子死。
七十二日而毕。
睹丙子火行御。天子敬行急政，旱札，苗死，民厉。
七十二日而毕。
睹戊子土行御。天子修宫室，筑台榭，君危；外筑城郭，臣死。
七十二日而毕。
睹庚子金行御。天子攻山击石，有兵作战而败，士死，丧执政。
七十二日而毕。
睹壬子水行御。天子决塞，动大水，王后夫人薨，不然则羽卵者段，毛胎者贕，孕妇销弃，草木根本不美。
七十二日而毕。
