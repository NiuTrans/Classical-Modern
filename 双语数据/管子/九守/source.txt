主位
安徐而静，柔节先定，虚心平意以待须。
主明
目贵明，耳贵聪，心贵智。
以天下之目视则无不见也，以天下之耳听则无不闻也，以天下之心虑则无不知也。
辐凑并进，则明不塞矣。
主听
听之术，曰：勿望而距，勿望而许。
许之则失守，距之则闭塞。
高山，仰之不可极也；深渊，度之不可测也。
神明之德，正静其极也。
主赏
用赏者贵诚，用刑者贵必。
刑赏信必于耳目之所见，则其所不见，莫不暗化矣。诚，畅乎天地，通于神明，见奸伪也？
主问
一曰天之，二曰地之，三曰人之，四上下，左右前后，荧惑其处安在？
主因
心不为九窍，九窍治；君不为五官，五官治。
为善者，君予之赏；为非者，君予之罚。
君因其所以来，因而予之，则不劳矣。
圣人因之，故能掌之。
因之修理，故能长久。
主周
人主不可不周。人主不周则群臣下乱。
寂乎其无端也。外内不通，安知所怨？
关闬不开，善否无原。
主参
一曰长目，二曰飞耳，三曰树明。
明知千里之外，隐微之中，曰动奸。
奸动则变更矣。
督名
修名而督实，按实而定名。
名实相生，反相为情。
名实当则治，不当则乱。
名生于实，实生于德，德生于理，理生于智，智生于当。
