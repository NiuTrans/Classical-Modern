管子曰： 身不善之患，毋患人莫己知。
丹青在山，民知而取之；美珠在渊，民知而取之。
是以我有过为，而民毋过命。
民之观也察矣，不可遁逃以为不善。
故我有善，则立誉我；我有过，则立毁我。
当民之毁誉也，则莫归问于家矣，故先王畏民。
操名从人，无不强也；操名去人，无不弱也。
虽有天子诸侯，民皆操名而去之，则捐其地而走矣，故先王畏民。
在于身者孰为利？
气与目为利。
圣人得利而托焉，故民重而名遂。
我亦托焉，圣人托可好，我托可恶，以来美名，又可得乎？
我托可恶，爱且不能为我能也，毛嫱、西施，天下之美人也，盛怨气于面，不能以为可好。
我且恶面而盛怨气焉，怨气见于面，恶言出于口，去恶充以求美名，又可得乎？
甚矣，百姓之恶人之有余忌也，是以长者断之，短者续之，满者洫之，虚者实之。 
管子曰： 善罪身者，民不得罪也；不能罪身者，民罪之。
故称身之过者，强也；洽身之节者，惠也；不以不善归人者，仁也。
故明王有过则反之于身，有善则归之于民。
有过而反之身则身惧，有善而归之民则民喜。
往喜民，来惧身，此明王之所以治民也。
今夫桀纣不然，有善则反之于身，有过则归之于民。
归之于民则民怒，反之于身则身骄。
往怒民，来骄身，此其所以失身也。
故明王惧声以感耳，惧气以感目。
以此二者有天下矣，可毋慎乎？
匠人有以感斤，故绳可得断也，羿有以感弓矢，故彀可得中也。造父有以感辔策，故遬兽可及，远道可致。天下者，无常乱，无常治。
不善人在则乱，善人在则治，在于既善，所以感之也。 
管子曰： 修恭逊、敬爱、辞让、除怨、无争以相逆也，则不失于人矣。
尝试多怨争利，相为不逊，则不得其身。
大哉！恭逊敬爱之道。
吉事可以入察，凶事可以居丧。
大以理天下而不益也，小以治一人而不损也。尝试往之中国、诸夏、蛮夷之国，以及禽兽昆虫、皆待此而为治乱。
泽之身则荣，去之身则辱。
审行之身毋怠，虽夷貉之民，可化而使之爱。审去之身，虽兄弟父母，可化而使之恶。
故之身者，使之爱恶；名者，使之荣辱。此其变名物也，如天如地，故先王曰道。 
管仲有病，桓公往问之曰： 仲父之病病矣，若不可讳而不起此病也，仲父亦将何以诏寡人？ 管仲对曰： 微君之命臣也，故臣且谒之，虽然，君犹不能行也。 
公曰： 仲父命寡人东，寡人东；令寡人西，寡人西。仲父之命于寡人，寡人敢不从乎？ 
管仲摄衣冠起，对曰： 臣愿君之远易牙、竖刁、堂巫、公子开方。
夫易牙以调和事公，公曰：惟烝婴儿之未尝。于是烝其首子而献之公。
人情非不爱其子也，于子之不爱，将何有于公？
公喜宫而妒，竖刁自刑而为公治内。
人情非不爱其身也，于身之不爱，将何有于公？
公子开方事公，十五年不归视其亲，齐卫之间，不容数日之行。
于亲之不爱，焉能有于公？
臣闻之，务为不久，盖虚不长。
其生不长者，其死必不终。 桓公曰： 善。 
管仲死，已葬。公憎四子者，废之官。
逐堂巫而苛病起兵，逐易牙而味不至，逐竖刁而宫中乱，逐公子开方而朝不治。
桓公曰： 嗟！
圣人固有悖乎！ 
乃复四子者。
处期年，四子作难，围公一室不得出。
有一妇人、遂从窦入，得至公所。
公曰： 吾饥而欲食，渴而欲饮，不可得，其故何也？ 
妇人对曰： 易牙、竖刁、堂巫、公子开方四人分齐国，涂十日不通矣。
公子开方以书社七百下卫矣，食将不得矣。 
公曰： 嗟兹乎！
圣人之言长乎哉！
死者无知则已，若有知，吾何面目以见仲父于地下！ 
乃援素幭以裹首而绝。
死十一日，虫出于户，乃知桓公之死也。
葬以杨门之扇。
桓公之所以身死十一日，虫出户而不收者，以不终用贤也。
桓公、管仲、鲍叔牙、宁戚四人饮，饮酣，桓公谓鲍叔牙曰： 阖不起为寡人寿乎？ 鲍叔牙奉杯而起曰： 使公毋忘出如莒时也，使管子毋忘束缚在鲁也，使宁戚毋忘饭牛车下也。 
桓公辟席再拜曰： 寡人与二大夫能无忘夫子之言，则国之社稷必不危矣。 
