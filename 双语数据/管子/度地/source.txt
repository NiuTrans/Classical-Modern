昔者，桓公问管仲曰： 寡人请问度地形而为国者，其何如而可？ 
管仲对曰： 夷吾之所闻，能为霸王者，盖天子圣人也。
故圣人之处国者，必于不倾之地，而择地形之肥饶者。乡山，左右经水若泽。内为落渠之写，因大川而注焉。
乃以其天材、地之所生，利养其人，以育六畜。
天下之人，皆归其德而惠其义。乃别制断之，州者谓之术，不满术者谓之里。
故百家为里，里十为术，术十为州，州十为都，都十为霸国。
不如霸国者，国也。
以奉天子，天子有万诸侯也，其中有公侯伯子男焉。
天子中而处，此谓因天之固，归地之利。
内为之城，城外为之郭，郭外为之土阆，地高则沟之，下则堤之，命之曰金城。
树以荆棘，上相穑著者，所以为固也。
岁修增而毋已，时修增而毋已，福及孙子，此谓人命万世无穷之利，人君之葆守也。
臣服之以尽忠于君，君体有之以临天下，故能为天下之民先也。
此宰之任，则臣之义也。
故善为国者，必先除其五害，人乃终身无患害而孝慈焉。 
桓公曰： 愿闻五害之说。 
管仲对曰： 水，一害也；旱，一害也；风雾雹霜，一害也；厉，一害也；虫，一害也。此谓五害。
五害之属，水最为大。
五害已除，人乃可治。 
桓公曰， 愿闻水害。 
管仲对曰： 水有大小，又有远近。
水之出于山，而流入于海者，命曰经水；水别于他水，入于大水及海者，命曰枝水；山之沟，一有水一毋水者，命曰谷水；水之出于他水沟，流于大水及海者，命曰川水；出地而不流者，命曰渊水。
此五水者，因其利而往之可也，因而扼之可也，而不久常有危殆矣。 
桓公曰： 水可扼而使东西南北及高乎？ 
管仲对曰： 可。
夫水之性，以高走下则疾，至于石；而下向高，即留而不行，故高其上。
领瓴之，尺有十分之三，里满四十九者，水可走也。乃迂其道而远之，以势行之。
水之性，行至曲必留退，满则后推前，地下则平行，地高即控，杜曲则捣毁。
杜曲激则跃，跃则倚，倚则环，环则中，中则涵，涵则塞，塞则移，移则控，控则水妄行；水妄行则伤人，伤人则困，困则轻法，轻法则难治，难治则不孝，不孝则不臣矣。
故五害之属，伤杀之类，祸福同矣。
知备此五者，人君天地矣。 
桓公曰： 请问备五害之道？ 
管子对曰： 请除五害之说，以水为始。
请为置水官，令习水者为吏：大夫、大夫佐各一人，率部校长、官佐各财足。
乃取水左右各一人，使为都匠水工。
令之行水道、城郭、堤川、沟池、官府、寺舍及州中，当缮治者，给卒财足。
令曰：常以秋岁末之时，阅其民，案家人比地，定什伍口数，别男女大小。
其不为用者辄免之，有锢病不可作者疾之，可省作者半事之。
并行以定甲士，当被兵之数，上其都。
都以临下，视有余不足之处，辄下水官。
水官亦以甲士当被兵之数，与三老、里有司、伍长行里，因父母案行。
阅具备水之器，以冬无事之时。
笼、臿、板、筑，各什六，土车什一，雨輂什二。食器两具，人有之，铜藏里中，以给丧器。
后常令水官吏与都匠，因三老、里有司、伍长案行之。
常以朔日始，出具阅之，取完坚，补弊久，去苦恶。
常以冬少事之时，令甲士以更次益薪，积之水旁。
州大夫将之，唯毋后时。
其积薪也，以事之已；其作土也，以事未起。
天地和调，日有长久，以此观之，其利百倍。
故常以毋事具器，有事用之，水常可制，而使毋败。
此谓素有备而豫具者也。 
桓公曰： 当何时作之？ 
管子曰： 春三月，天地乾燥，水纠列之时也。
山川涸落，天气下，地气上，万物交通。
故事已，新事未起，草木荑生可食。
寒暑调，日夜分，分之后，夜日益短，昼日益长。
利以作土功之事，土乃益刚。
令甲士作堤大水之旁，大其下，小其上，随水而行。
地有不生草者，必为之囊。
大者为之堤，小者为之防，夹水四道，禾稼不伤。
岁埤增之，树以荆棘，以固其地，杂之以柏杨，以备决水。
民得其饶，是谓流膏，令下贫守之，往往而为界，可以毋败。
当夏三月，天地气壮，大暑至，万物荣华，利以疾杀草薉，使令不欲扰，命曰不长。
不利作土功之事，放农焉，利皆耗十分之五，土功不成。
当秋三月，山川百泉踊，下雨降，山水出，海路距，雨露属，天地凑汐。
利以疾作，收敛毋留，一日把，百日餔。
民毋男女，皆行于野。
不利作土功之事，濡湿日生，土弱难成。
利耗什分之六，土工之事亦不立。
当冬三月，天地闭藏，暑雨止，大寒起，万物实熟。
利以填塞空郄，缮边城，涂郭术，平度量，正权衡，虚牢狱，实廥仓，君修乐，与神明相望。
凡一年之事毕矣，举有功，赏贤，罚有罪，迁有司之吏而第之。
不利作土工之事，利耗什分之七，土刚不立。
昼日益短，而夜日益长，利以作室，不利以作堂。
四时以得，四害皆服。 
桓公曰： 寡人悖，不知四害之服奈何？ 
管仲对曰： 冬作土功，发地藏，则夏多暴雨，秋霖不止。
春不收枯骨朽脊，伐枯木而去之，则夏旱至矣。
夏有大露原烟，噎下百草，人采食之伤人。
人多疾病而不止、民乃恐殆。
君令五官之吏，与三老、里有司、伍长行里顺之，令之家起火为温，其田及宫中皆盖井，毋令毒下及食器，将饮伤人。
有下虫伤禾稼。
凡天灾害之下也，君子谨避之，故不八九死也。
大寒、大暑、大风、大雨，其至不时者，此谓四刑。
或遇以死，或遇以生，君子避之，是亦伤人。
故吏者所以教顺也，三老、里有司、伍长者，所以为率也。
五者已具，民无愿者，愿其毕也：故常以冬日顺三老、里有司、伍长，以冬赏罚，使各应其赏而服其罚。
五者不可害，则君之法犯矣。
此示民而易见，故民不比也。 
桓公曰： 凡一年之中十二月，作土功，有时则为之，非其时而败，将何以待之？ 
管仲对曰： 常令水官之吏，冬时行堤防，可治者章而上之都。
都以春少事作之。
已作之后，常案行。
堤有毁作，大雨，各葆其所，可治者趣治，以徒隶给。
大雨，堤防可衣者衣之。冲水，可据者据之。
终岁以毋败为固。
此谓备之常时，祸何从来？
所以然者，独水蒙壤，自塞而行者，江河之谓也。
岁高其堤，所以不没也。
春冬取土于中，秋夏取土于外，浊水入之不能为败。 
桓公曰： 善。
仲父之语寡人毕矣，然则寡人何事乎哉？
亟为寡人教侧臣。 
