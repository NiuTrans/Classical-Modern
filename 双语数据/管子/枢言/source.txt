管子曰： 道之在天者日也，其在人者心也。 
故曰： 有气则生，无气则死，生者以其气。有名则治，无名则乱，治者以其名。 
枢言曰： 爱之利之，益之安之。 四者道之出。帝王者用之而天下治矣。
帝王者，审所先所后，先民与地，则得矣。
先贵与骄，则失矣。
是故先王慎贵在所先所后。
人主不可以不慎贵，不可以不慎民，不可以不慎富，慎贵在举贤，慎民在置官，慎富在务地。
故人主之卑尊轻重，在此三者，不可不慎。
国有宝有器有用，城郭险阻蓄藏，宝也。圣智，器也。珠玉，末用也。
先王重其宝器，而轻其末用。
故能为天下生而不死者二，立而不立者四。喜也者、怒也者、恶也者、欲也者、天下之败也。
而贤者宝之，为善者非善也故善无以为也，故先王贵善。王主积于民，霸主积于将战士，衰主积于贵人，亡主积于妇女珠玉，故先王慎其所积。
疾之疾之，万物之师也。为之为之，万物之时也。强之强之，万物之指也。
凡国有三制，有制人者，有为人之所制者，有不能制人，人亦不能制者。
何以知其然，德盛义尊，而不好加名于人，人众兵强，而不以其国造难生患。天下有大事，而好以其国后，如此者，制人者也。
德不盛，义不尊，而好加名于人；人不众，兵不强，而好以其国造难生患；恃与国，幸名利，如此者，人之所制也。
人进亦进，人退亦退；人劳亦劳，人佚亦佚，进退劳佚，与人相苟，如此者，不能制人，人亦不能制也。
爱人甚而不能利也，憎人甚而不能害也。
故先王贵当，贵周。
周者不出于口，不见于色，一龙一蛇，一日五化之谓周，故先王不以一过二，先王不独举，不擅功。
先王不约束，不结纽，约束则解，结纽则绝。
故亲不在约束结纽。
先王不货交，不列地，以为天下。
天下不可改也，而可以鞭棰使也。
时也利也。
出为之也。余目不明，余耳不聪。是以能继天子之容。
官职亦然。
时者得天，义者得人，既时且义，故能得天与人。
先王不以勇猛为边竟，则边竟安。边竟安，则邻国亲。邻国亲，则举当矣。
人故相憎也，人之心悍。故为之法。
法出于礼，礼出于治，治礼道也，万物待治礼而后定。
凡万物，阴阳两生而参视，先王因其参而慎所入所出。
以卑为卑，卑不可得，以尊为尊，尊不可得，桀舜是也，先王之所以最重也。
得之必生，失之必死者，何也？
唯无得之，尧舜禹汤文武孝己，斯待以成，天下必待以生，故先王重之。
一日不食，比岁歉。三日不食，比岁饥。五日不食，比岁荒。七日不食，无国土，十日不食，无畴类尽死矣。
先王贵诚信，诚信者，天下之结也。
贤大夫不恃宗至，士不恃外权。坦坦之利不以功，坦坦之备不为用。
故存国家，定社稷，在卒谋之闲耳。
圣人用其心，沌沌乎博而圜，豚豚乎莫得其门，纷纷乎若乱丝，遗遗乎若有从治。
彼欲贵，我贵之，人谓我有礼。彼欲勇，我勇之，人谓我恭。
彼欲利，我利之，人谓我仁。彼欲知，我知之，人谓我愍，戒之戒之，微而异之。动作必思之，无令人识之，卒来者必备之，信之者仁也，不可欺者智也。既智且仁，是谓成人。
贱固事贵，不肖固事贤。
贵之所以能成其贵者，以其贵而事贱也，贤之所以能成其贤者，以其贤而事不肖也。
恶者美之充也，卑者尊之充也，贱者贵之充也，故先王贵之。
天以时使，地以材使，人以德使，鬼神以祥使，禽兽以力使。
所谓德者，先之之谓也，故德莫如先，应适莫如后。
先王用一阴二阳者霸，尽以阳者王，以一阳二阴者削，尽以阴者亡。
量之不以少多称之不以轻重，度之不以短长，不审此三者，不可举大事。
能戒乎？
能敕乎？
能隐而伏乎？
能而稷乎？
先王事以合交，德以合人，二者不合，则无成矣，无亲矣。
凡国之亡也，以其长者也。
人之自失也，以其所长者也，故善游者死于梁池，善射者死于中野。
命属于食，治属于事。
无善事而有善治者，自古及今，未尝之有也。
众胜寡，疾胜徐，勇胜怯，智胜愚，善胜恶，有义胜无义，有天道胜无天道，凡此七胜者贵众，用之终身者众矣。
人主好佚欲，亡其身失其国者殆。其德不足以怀其民者殆。明其刑而贱其士者殆。
诸侯假之威，久而不知极已者殆。身弥老不知敬其适子者殆。
蓄藏积陈朽腐，不以与人者殆。
凡人之名三，有治也者，有耻也者，有事也者。
事之名二，正之察之，五者而天下治矣。
名正则治，名倚则乱，无名则死，故先王贵名。
先王取天下，远者以礼，近者以体，体礼者，所以取天下，远近者，所以殊天下之际。
日益之而患少者惟忠，日损之而患多者惟欲。
多忠少欲，智也，为人臣者之广道也。
为人臣者，非有功劳于国也，家富而国贫，为人臣者之大罪也。为人臣者，非有功劳于国也，爵尊而主卑，为人臣者之大罪也。
无功劳于国而贵富者，其唯尚贤乎？
众人之用其心也，爱者憎之始也，德者怨之本也。
生其事亲也，妻子具，则孝衰矣。其事君也，有好业，家室富足，则行衰矣。
爵禄满，则忠衰矣，唯贤者不然，故先王不满也。
人主操逆人臣操顺。
先王重荣辱，荣辱在为，天下无私爱也，无私憎也，为善者有福，为不善者有祸，祸福在为，故先王重为。明赏不费明刑不暴，赏罚明，则德之至者也，故先王贵明。
天道大而帝王者用爱恶。
爱恶天下可秘，爱恶重闭必固。釜鼓满，则人概之，人满，则天概之，故先王不满也。先王之书，心之敬执也，而众人不知也。
故有事事也，毋事亦事也。
吾畏事，不欲为事，吾畏言，不欲为言，故行年六十而老吃也。
