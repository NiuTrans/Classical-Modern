齐桓公问于管子曰： 自燧人以来，其大会可得而闻乎？ 
管子对曰： 燧人以来，未有不以轻重为天下也。
共工之王，水处什之七，陆处什之三，乘天势以隘制天下。
至于黄帝之王，谨逃其爪牙，不利其器，烧山林，破增薮，焚沛泽，逐禽兽，实以益人，然后天下可得而牧也。
至于尧舜之王，所以化海内者，北用禺氏之玉，南贵江汉之珠，其胜禽兽之仇，以大夫随之。 
桓公曰： 何谓也？ 
管子对曰： 令： 诸侯之子将委质者，皆以双武之皮，卿大夫豹饰，列大夫豹幨。 
大夫散其邑粟与其财物以市虎豹之皮，故山林之人刺其猛兽若从亲戚之仇，此君冕服于朝，而猛鲁胜于外；大夫已散其财物，万人得受其流。
此尧舜之数也。 
桓公曰，  事名二、正名五而天下治 ，何谓 事名二 ？ 
对曰： 天策阳也，壤策阴也，此谓 事名二 。 
 何谓 正名五 ？ 
对曰： 权也，衡也，规也，矩也，准也，此谓 正名五 。
其在色者，青黄白黑赤也；其在声者，宫商羽徵角也；其在味者，酸辛咸苦甘也。
二五者，童山竭泽，人君以数制之人。
味者所以守民口也，声者所以守民耳也，色者所以守民目也。人君失二五者亡其国，大夫失二五者亡其势，民失二五者亡其家。
此国之至机也，谓之国机。 
轻重之法曰： 自言能为司马不能为司马者，杀其身以衅其鼓；自言能治田土不能治田土者，杀其身以衅其社；自言能为官不能为官者，劓以为门父。 
故无敢奸能诬禄至于君者矣。
故相任寅为官都，重门击柝不能去，亦随之以法。
桓公问于管子曰， 请问大准。 
管子对曰： 大准者，天下皆制我而无我焉；此谓大准。 
桓公曰： 何谓也？ 
管子对曰： 今天下起兵加我，臣之能谋厉国定名者，割壤而封；臣之能以车兵进退成功立名者，割壤而封。
然则是天下尽封君之臣也，非君封之也。
天下已封君之臣十里矣，天下每动，重封君之民二十里。
君之民非富也，邻国富之。
邻国每动，重富君之民，贫者重贫，富者重富。失准之数也。 
桓公曰： 何谓也？ 
管子对曰： 今天下起兵加我，民弃其耒耜，出持戈于外，然则国不得耕。此非天凶也，此人凶也。
君朝令而夕求具，民肆其财物与其五谷为雠，厌而去。
贸人受而廪之，然则国财之一分在贾人。
师罢，民反其事，万物反其重。
贾人出其财物，国币之少分廪于贾人。
若此则币重三分，财物之轻重三分，贾人市于三分之间，国之财物尽在贾人，而君无策焉。
民更相制，君无有事焉。此轻重之大准也。 
管子曰： 人君操本，民不得操末；人君操始，民不得操卒。
其在涂者，籍之于衢塞；其在谷者，守之春秋；其在万物者，立赀而行。
故物动则应之。
故豫夺其涂，则民无遵；君守其流。则民失其高。
故守四方之高下，国无游贾，贵贱相当，此谓国衡；以利相守，则数归于君矣。 
管子曰： 善正商任者省有肆，省有肆则市朝闲，市朝闲则田野充，田野充则民财足，民财足则君赋敛焉不穷。
今则不然，民重而君重，重而不能轻；民轻而君轻，轻而不能重。
天下善者不然，民重则君轻，民轻则君重，此乃财余以满不足之数也。
故凡不能调民利者，不可以为大治。不察于终始，不可以为至矣。
动左右以重相因，二十国之策也；盐铁二十国之策也；锡金二十国之策也。
五官之数；不籍于民。 
桓公问于管子曰： 轻重之数恶终？ 
管子对曰： 若四时之更举，无所终。
国有患忧，轻重五谷以调用，积余臧羡以备赏。
天下宾服，有海内，以富诚信仁义之士，故民高辞让，无为奇怪者，彼轻重者，诸侯不服以出战，诸侯宾服以行仁义。 
管子曰： 一岁耕，五岁食，粟贾五倍。一岁耕，六岁食，粟贾六倍。
二年耕而十一年食。
夫富能夺，贫能予，乃可以为天下。
且天下者，处兹行兹，若此而天下可壹也。
夫天下者，使之不使，用之不用。
故善为天下者，毋曰使之，使不得不使；毋曰用之，用不得不用也。 
管子曰： 善为国者，如金石之相举，重钧则金倾。
故治权则势重，治道则势羸。
今谷重于吾国，轻于天下，则诸侯之自泄，如原水之就下。
故物重则至，轻则去。有以重至而轻处者，我动而错之，天下即已于我矣。
物臧则重，发则轻，散则多。
币重则民死利，币轻则决而不用，故轻重调于数而止。 
 五谷者，民之司命也；刀币者，沟渎也；号令者，徐疾也。 令重于宝，社稷重于亲戚 ，胡谓也？ 
对曰： 夫城郭拔，社稷不血食，无生臣。亲没之后，无死子。
此社稷之所重于亲戚者也。
故有城无人，谓之守平虚；有人而无甲兵而无食，谓之与祸居。 
桓公问管子曰： 吾闻海内玉币有七策，可得而闻乎？ 
管子对曰： 阴山之礝碈，一策也；燕之紫山白金，一策也；发、朝鲜之文皮，一策也；汝、汉水之右衢黄金，一策也；江阳之珠，一策也；秦明山之曾青，一策也；禺氏边山之玉，一策也。
此谓以寡为多，以狭为广。
天下之数尽于轻重矣。 
桓公问于管子曰： 阴山之马具驾者千乘，马之平贾万也，金之平贾万也。吾有伏金千斤，为此奈何？ 
管子对曰： 君请使与正籍者，皆以币还于金，吾至四万，此一为四矣。
吾非埏埴摇炉櫜而立黄金也，今黄金之重一为四者，数也。
珠起于赤野之末光，黄金起于汝汉水之右衢，玉起于禺氏之边山。
此度去周七千八百里，其涂远，其至阨。
故先王度用其重而因之，珠玉为上币，黄金为中币，刀布为下币。
先王高下中币，利下上之用。 
百乘之国，中而立市，东西南北度五十里。
一日定虑，二日定载，三日出竟，五日而反。
百乘之制轻重，毋过五日。
百乘为耕田万顷，为户万户，为开口十万人，为分者万人，为轻车百乘，为马四百匹。
千乘之国，中而立市，东西南北度百五十余里。
二日定虑，三日定载，五日出竟，十日而反。
千乘之制轻重，毋过一旬。
千乘为耕田十万顷，为户十万户，为开口百万人，为当分者十万人，为轻车千乘，为马四千匹。
万乘之国，中而立市，东西南北度五百里。
三日定虑，五日定载，十日出竟，二十日而反。
万乘之制轻重，毋过二旬。
万乘为耕田百万顷，为户百万户，为开口千万人，为当分者百万人，为轻车万乘，为马四万匹。
管子曰： 匹夫为鳏，匹妇为寡，老而无子者为独。
君问其若有子弟师役而死者，父母为独，上必葬之：衣衾三领，木必三寸，乡吏视事，葬于公壤。若产而无弟兄，上必赐之匹马之壤。
故亲之杀其子以为上用，不苦也。
君终岁行邑里，其人力同而宫室美者，良萌也，力作者也，脯二束、酒一石以赐之；力足荡游不作，老者谯之，当壮者遣之边戍：民之无本者贷之圃强。
故百事皆举，无留力失时之民。
此皆国策之数也。 
上农挟五，中农挟四，下农挟三。
上女衣五，中女衣四，下女衣三。
农有常业，女有常事。
一农不耕，民有为之饥者；一女不织，民有为之寒者。
饥寒冻饿，必起于粪土。
故先王谨于其始，事再其本，民无者卖其子。
三其本，若为食。四其本，则乡里给。五其本，则远近通，然后死得葬矣。
事不能再其本，而上之求焉无止，然则奸涂不可独遵，货财不安于拘。
随之以法，则中内民也，轻重不调，无之民不可责理，鬻子不可得使，君失其民，父失其子，亡国之数也。
管子曰： 神农之数曰： 一谷不登，减一谷，谷之法什倍。二谷不登，减二谷，谷之法再十倍。 
夷疏满之，无食者予之陈，无种者贷之新，故无什倍之贾，无倍称之民。 
