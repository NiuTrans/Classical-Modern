所谓治国者，主道明也；所谓乱国者，臣术胜也。
夫尊君卑臣，非计亲也，以势胜也；百官识，非惠也，刑罚必也。
故君臣共道则乱，专授则失。
夫国有四亡：令求不出谓之灭，出而道留谓之拥，下情求不上通谓之塞，下情上而道止谓之侵。
故夫灭、侵、塞、拥之所生，从法之不立也。
是故先王之治国也，不淫意于法之外，不为惠于法之内也。
动无非法者，所以禁过而外私也。
威不两措，政不二门，以法治国，则举措而已。
是故有法度之制者，不可巧以诈伪；有权衡之称者，不可欺以轻重；有寻丈之数者，不可差以长短。
今主释法以誉进能，则臣离上而下比周矣；以党举官，则民务交而不求用矣。
是故官之失其治也，是主以誉为赏，以毁为罚也。
然则喜赏恶罚之人，离公道而行私木矣。
比周以相为慝，是忘主私佼，以进其誉。故交众者誉多，外内朋党，虽有大奸，其蔽主多矣。
是以忠臣死于非罪，而邪臣起于非功。
所死者非罪，所起者非功也，然则为人臣者重私而轻公矣。
十至私人之门，不一至于庭；百虑其家，不一图国。
属数虽众，非以尊君也；百官虽具，非以任国也；此之谓国无人。
国无人者，非朝臣之衰也，家与家务于相益，不务尊君也；大臣务相贵，而不任国；小臣持禄养交，不以官为事，故官失其能。
是故先王之治国也，使法择人，不自举也；使法量功，不自度也。
故能匿而不可蔽，败而不可饰也；誉者不能进，而诽者不能退也。
然则君臣之间明别，明别则易治也，主虽不身下为，而守法为之可也。
