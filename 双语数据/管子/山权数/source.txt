桓公问管子曰： 请问权数。 
管子对曰： 天以时为权，地以财为权，人以力为权，君以令为权。
失天之权，则人地之权亡。 
桓公曰： 何为失天之权则人地之权亡？ 
管子对曰： 汤七年旱，禹五年水，民之无卖子者。
汤以庄山之金铸币，而赎民之无卖子者；禹以历山之金铸币，而赎民之无卖子者。
故天权失，人地之权皆失也。
故王者岁守十分之参，三年与少半成岁，三十一年而藏十一年与少半。
藏三之一不足以伤民，而农夫敬事力作。
故天毁埊，凶旱水泆，民无入于沟壑乞请者也。
此守时以待天权之道也。 桓公曰： 善。
吾欲行三权之数，为之奈何？ 
管子对曰： 梁山之阳綪、夜石之币，天下无有。 
管子曰： 以守国谷，岁守一分，以行五年，国谷之重什倍异日。 
管子曰： 请立币，国铜以二年之粟顾之，立黔落。
力重与天下调。
彼重则见射，轻则见泄，故与天下调。
泄者，失权也；见射者，失策也。
不备天权，下相求备，准下阴相隶。
此刑罚之所起而乱之之本也。
故平则不平，民富则不如贫，委积则虚矣。
此三权之失也已。 
桓公曰： 守三权之数奈何？ 
管子对曰： 大丰则藏分，阨亦藏分。 桓公曰： 阨者，所以益也。
何以藏分？ 管子对曰： 隘则易益也，一可以为十，十可以为百。
以阨守丰，阨之准数一上十，丰之策数十去九，则吾九为余。
于数策丰，则三权皆在君，此之谓国权。 
桓公问于管子曰： 请问国制。 
管子对曰： 国无制，地有量。 桓公曰， 何谓国无制，地有量？ 
管子对曰： 高田十石，间田五石，庸田三石，其余皆属诸荒田。
地量百亩，一夫之力也。
粟贾一，粟贾十，粟贾三十，粟贾百。
其在流策者，百亩从中千亩之策也。
然则百乘从千乘也，千乘从万乘也。
故地有量，国无策。 桓公曰： 善。
今欲为大国，大国欲为天下，不通权策，其无能者矣。 
桓公曰： 今行权奈何？ 
管子对曰： 君通于广狭之数，不以狭畏广；通于轻重之数，不以少畏多。
此国策之大者也。 桓公曰： 善。
盖天下，视海内，长誉而无止，为之有道乎？ 
管子对曰： 有。
曰：轨守其数，准平其流，动于未形，而守事已成。物一也而十，是九为用。
徐疾之数，轻重之策也，一可以为十，十可以为百。
引十之半而藏四，以五操事，在君之决塞。 桓公曰： 何谓决塞？ 
管子曰： 君不高仁，则国不相被；君不高慈孝，则民简其亲而轻过。
此乱之至也。
则君请以国策十分之一者树表置高，乡之孝子聘之币，孝子兄弟众寡不与师旅之事。
树表置高而高仁慈孝，财散而轻。
乘轻而守之以策，则十之五有在上。
运五如行事，如日月之终复。
此长有天下之道，谓之准道。 
桓公问于管子曰： 请问教数。 
管子对曰： 民之能明于农事者，置之黄金一斤，直食八石。民之能蕃育六畜者，置之黄金一斤，直食八石。民之能树艺者，置之黄金一斤，直食八石。民之能树瓜瓠荤菜百果使蕃衮者，置之黄金一斤，直食八石。民之能已民疾病者，置之黄金一斤，直食八石。民之知时：曰 岁旦阨 ，曰 某谷不登 曰 某谷丰 者，置之黄金一斤，直食八石。民之通于蚕桑，使蚕不疾病者，皆置之黄金一斤，直食八石。
谨听其言而藏之官，使师旅之事无所与，此国策之者也。
国用相靡而足，相困揲而，然后置四限高下，令之徐疾，驱屏万物，守之以策，有五官技。 
桓公曰： 何谓五官技？ 
管子曰： 诗者所以记物也，时者所以记岁也，春秋者所以记成败也，行者道民之利害也，易者所以守凶吉成败也，卜者卜凶吉利害也。
民之能此者皆一马之田，一金之衣。
此使君不迷妄之数也。
六家者，即见：其时，使豫先蚤闲之日受之，故君无失时，无失策，万物兴丰；无失利，远占得失，以为末教；诗，记人无失辞；行，殚道无失义；易，守祸福凶吉不相乱。
此谓君棅。 
桓公问于管子曰： 权棅之数吾已得闻之矣，守国之固奈何？ 
曰： 能皆已官，时皆已官，得失之数，万物之终始，君皆已官之矣。其余皆以数行。 
桓公曰： 何谓以数行？ 
管子对曰： 谷者民之司命也，智者民之辅也。
民智而君愚，下富而君贫，下贫而君富，此之谓事名二。
国机，徐疾而已矣。君道，度法而已矣。人心，禁缪而已矣。 
桓公曰： 何谓度法？
何谓禁缪？ 
管子对曰： 度法者，量人力而举功；禁缪者，非往而戒来。
故祸不萌通而民无患咎。 
桓公曰： 请闻心禁。 
管子对曰： 晋有臣不忠于其君，虑杀其主，谓之公过。
诸公过之家毋使得事君。
此晋之过失也。
齐之公过，坐立长差。
恶恶乎来刑，善善乎来荣，戒也。此之谓国戒。 
桓公问管子曰： 轻重准施之矣，策尽于此乎？ 
管子曰： 未也，将御神用宝。 
桓公曰： 何谓御神用宝？ 
管子对曰： 北郭有掘阙而得龟者，此检数百里之地也。 
桓公曰： 何谓得龟百里之地？ 
管子对曰： 北郭之得龟者，令过之平盘之中。君请起十乘之使，百金之提，命北郭得龟之家曰： 赐若服中大夫。 
曰： 东海之子类于龟，托舍于若。赐若大夫之服以终而身，劳若以百金。 
之龟为无赀，而藏诸泰台，一日而衅之以四牛，立宝曰无赀。
还四年，伐孤竹。丁氏之家粟可食三军之师行五月，召丁氏而命之曰； 吾有无赀之宝于此。吾今将有大事，请以宝为质于子，以假子之邑粟。 
丁氏北乡再拜，入粟，不敢受宝质。
桓公命丁氏曰： 寡人老矣，为子者不知此数。
终受吾质！ 
丁氏归，革筑室，赋籍藏龟。
还四年，伐孤竹，谓丁氏之粟中食三军五月之食。
桓公立贡数：文行中七，年龟中四千金，黑白之子当千金。
凡贡制，中二齐之壤策也，用贡：国危出宝，国安行流。 桓公曰： 何谓流？ 
管子对曰： 物有豫，则君失策而民失生矣。
故善为天下者，操于二豫之外。 
桓公曰： 何谓二豫之外？ 
管子对曰： 万乘之国，不可以无万金之蓄饰；千乘之国，不可以无千金之蓄饰；百乘之国，不可以无百金之蓄饰。
以此与令进退，此之谓乘时。 
