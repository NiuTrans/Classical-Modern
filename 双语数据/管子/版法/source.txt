凡将立事，正彼天植，风雨无违。远近高下，各得其嗣。
三经既饬，君乃有国。
喜无以赏，怒无以杀；喜以赏，怒以杀，怨乃起，令乃废，骤令不行，民心乃外。外之有徒，祸乃始牙。
众之所忿，置不能图。
举所美，必观其所终。废所恶，必计其所穷。
庆勉敦敬以显之，富禄有功以劝之，爵贵有名以休之。兼爱无遗，是谓君心。
必先顺教，万民乡风。
旦暮利之，众乃胜任。
取人以己，成事以质。
审用财，慎施报，察称量；故用财不可以嗇，用力不可以苦。
用财嗇则费，用力苦则劳。
民不足，令乃辱。民苦殃，令不行。
施报不得，祸乃始昌。祸昌不寤，民乃自图。
正法直度，罪杀不赦。杀僇必信，民畏而惧。
武威既明，令不再行，顿卒怠倦以辱之，罚罪宥过以惩之，杀僇犯禁以振之。
植固不动，倚邪乃恐。
倚革邪化，令往民移。
法天合德，象法无亲。
参于日月，佐于四时。
悦在施有，众在废私。
召远在修近，闭祸在除怨。
修长在乎任贤，高安在乎同利。
