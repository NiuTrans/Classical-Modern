立国
国之所以治乱者三，杀戮刑罚，不足用也。
国之所以安危者四，城郭险阻，不足守也。
国之所以富贫者五，轻税租，薄赋敛，不足恃也。
治国有三本，而安国有四固，而富国有五事，五事五经也。
三本
君之所审者三：一曰德不当其位；二曰功不当其禄；三曰能不当其官；此三本者，治乱之原也；故国有德义未明于朝者，则不可加以尊位；功力未见于国者，则不可授与重禄；临事不信于民者，则不可使任大官；故德厚而位卑者谓之过；德薄而位尊者谓之失；宁过于君子，而毋失于小人；过于君子，其为怨浅；失于小人，其为祸深；是故国有德义未明于朝而处尊位者，则良臣不进；有功力未见于国而有重禄者，则劳臣不劝；有临事不信于民而任大官者，则材臣不用；三本者审，则下不敢求；三本者不审，则邪臣上通，而便辟制威；如此，则明塞于上，而治壅于下，正道捐弃，而邪事日长。三本者审，则便辟无威于国，道涂无行禽，疏远无蔽狱，孤寡无隐治，故曰： 刑省治寡，朝不合众 。
四固
君之所慎者四：一曰大德不至仁，不可以授国柄。二曰见贤不能让，不可与尊位。三曰罚避亲贵，不可使主兵。四曰不好本事，不务地利，而轻赋敛，不可与都邑。
此四务者，安危之本也。
故曰： 卿相不得众，国之危也。大臣不和同，国之危也。兵主不足畏，国之危也。民不怀其产，国之危也。 
故大德至仁，则操国得众。见贤能让，则大臣和同。罚不避亲贵，则威行于邻敌。好本事，务地利，重赋敛，则民怀其产。
五事
君之所务者五：一曰山泽不救于火，草木不植成，国之贫也。二曰沟渎不遂于隘，鄣水不安其藏，国之贫也。三曰桑麻不植于野，五谷不宜其地，国之贫也。四曰六畜不育于家，瓜瓠荤菜百果不备具，国之贫也。五曰工事竞于刻镂，女事繁于文章，国之贫也。
故曰： 山泽救于火，草木植成，国之富也。沟渎遂于隘，鄣水安其藏，国之富也。桑麻植于野，五谷宜其地，国之富也。六畜育于家，瓜瓠荤菜百果备具，国之富也。工事无刻镂，女事无文章，国之富也。 
首宪
分国以为五乡，乡为之师，分乡以为五州，州为之长。
分州以为十里，里为之尉。
分里以为十游，游为之宗。
十家为什，五家为伍，什伍皆有长焉。
筑障塞匿，一道路，博出入，审闾闬，慎筦键，筦藏于里尉。
置闾有司，以时开闭。
闾有司观出入者，以复于里尉。
凡出入不时，衣服不中，圈属群徒，不顺于常者，闾有司见之，复无时。
若在长家子弟臣妾属役宾客，则里尉以谯于游宗，游宗以谯于什伍，什伍以谯于长家，谯敬而勿复。
一再则宥，三则不赦。
凡孝悌忠信、贤良俊材，若在长家子弟臣妾属役宾客，则什伍以复于游宗，游宗以复于里尉。里尉以复于州长。州长以计于乡师。乡师以著于士师。
凡过党，其在家属，及于长家。其在长家，及于什伍之长。其在什伍之长，及于游宗。其在游宗，及于里尉。其在里尉，及于州长。其在州长，及于乡师，其在乡师，及于士师。
三月一复，六月一计，十二月一著。
凡上贤不过等，使能不兼官，罚有罪不独及，赏有功不专与。
孟春之朝，君自听朝，论爵赏校官，终五日。
季冬之夕，君自听朝，论罚罪刑杀，亦终五日。
正月之朔，百吏在朝，君乃出令布宪于国，五乡之师，五属大夫，皆受宪于太史。
大朝之日，五乡之师，五属大夫，皆身习宪于君前。
太史既布宪，入籍于太府。宪籍分于君前。
五乡之师出朝，遂于乡官致于乡属，及于游宗，皆受宪。
宪既布，乃反致令焉，然后敢就舍；宪未布，令未致，不敢就舍。
就舍，谓之留令。罪死不赦。
五属大夫，皆以行车朝，出朝不敢就舍，遂行至都之日。
遂于庙致属吏，皆受宪。
宪既布，乃发使者致令以布宪之日蚤晏之时，宪既布，使者以发，然后敢就舍；宪未布。
使者未发，不敢就舍；就舍，谓之留令，罪死不赦。宪既布，有不行宪者，谓之不从令，罪死不赦。
考宪而有不合于太府之籍者，侈曰专制，不足曰亏令，罪死不赦。
首宪既布，然后可以布宪。
首事
凡将举事，令必先出，曰事将为。
其赏罚之数，必先明之，立事者，谨守令以行赏罚，计事致令，复赏罚之所加，有不合于令之所谓者，虽有功利，则谓之专制，罪死不赦。
首事既布，然后可以举事。
省官
修火宪，敬山泽，林薮积草，夫财之所出，以时禁发焉。
使民足于宫室之用，薪蒸之所积，虞师之事也，决水潦，通沟渎，修障防，安水藏，使时水虽过度，无害于五谷。
岁虽兇旱，有所秎获，司空之事也。相高下，视肥墝，观地宜，明诏期，前后农夫，以时均修焉，使五谷桑麻，皆安其处，由田之事也。
行乡里，视宫室，观树艺，简六畜，以时钧修焉。劝勉百姓，使力作毋偷。怀乐家室，重去乡里，乡师之事也。
论百工，审时事，辨功苦，上完利，监壹五乡，以时钧修焉。使刻镂文采，毋敢造于乡，工师之事也。
服制
度爵而制服，量禄而用财，饮食有量，衣服有制，宫室有度，六畜人徒有数，舟车陈器有禁，修生则有轩冕服位谷禄田宅之分，死则有棺槨绞衾圹垄之度。
虽有贤身贵体，毋其爵，不敢服其服。虽有富家多资，毋其禄，不敢用其财。
天子服文有章，而夫人不敢以燕以飨庙，将军大夫不敢以朝官吏，以命士，止于带缘，散民不敢服杂采，百工商贾不得服长鬈貂，刑余戮民不敢服絻，不敢畜连乘车。
九败
寝兵之说胜，则险阻不守；兼爱之说胜，则士卒不战。
全生之说胜，则廉耻不立。
私议自贵之说胜，则上令不行。
群徒比周之说胜，则贤不肖不分。
金玉货财之说胜。
则爵服下流，观乐玩好之说胜。则奸民在上位。
请谒任举之说胜，则绳墨不正，谄谀饰过之说胜，则巧佞者用。
七观
期而致，使而往，百姓舍己以上为心者，教之所期也。
始于不足见，终于不可及，一人服之，万人从之，训之所期也。
未之令而为，未之使而往，上不加勉，而民自尽，竭俗之所期也。
好恶形于心，百姓化于下，罚未行而民畏恐，赏未加而民劝勉，诚信之所期也。
为而无害，成而不议，得而莫之能争，天道之所期也。
为之而成，求之而得，上之所欲，小大必举，事之所期也。
令则行，禁则止，宪之所及，俗之所被，如百体之从心，政之所期也。
