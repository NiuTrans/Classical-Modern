宋子曰：五行之内，土为万物之母。
子之贵者，岂惟五金哉。
金与水相守而流，功用谓莫尚焉矣。
石得燔而成功，盖愈出而愈奇焉。
水浸淫而败物，有隙必攻，所谓不遗丝发者。
调和一物以为外拒，漂海则冲洋澜，粘则固城雉。
不烦历候远涉，而至宝得焉。
燔石之功，殆莫之与京矣。
至于矾现五金色之形，硫为群石之将，皆变化于烈火。
巧极丹铅炉火，方士纵焦劳唇舌，何尝肖像天工之万一哉！
○石灰
凡石灰经火焚炼为用。
成质之后，入水永劫不坏。
亿万舟楫，亿万垣墙，窒隙防淫，是必由之。
百里内外，土中必生可燔石，石以青色为上，黄白次之。
石必掩土内二三尺，掘取受燔，土面见风者不用。
燔灰火料煤炭居什九，薪炭居什一。
先取煤炭泥和做成饼，每煤饼一层叠石一层，铺薪其底，灼火燔之。
最佳者曰矿灰，最恶者曰窑滓灰。
火力到后，烧酥石性，置于风中久自吹化成粉。
急用者以水沃之，亦自解散。
凡灰用以固舟缝，则桐油、鱼油调厚绢、细罗，和油杵千下塞念。用以砌墙石，则筛去石块，水调粘合。墁则仍用油灰。用以垩墙壁，则澄过入纸筋涂墁。用以襄墓及贮水池，则灰一分，入河沙、黄土二分，用糯粳米、羊桃藤汁和匀，轻筑坚固，永不隳坏，名曰三和土。
其余造淀造纸。功用难以枚述。
凡温、台、闽、广海滨石不堪灰者，则天生蛎蚝以代之。
○蛎灰
凡海滨石山傍水处，咸浪积压，生出蛎房，闽中曰蚝房。
经年久者长成数丈，阔则数亩，崎岖如石假山形象。
蛤之类压入岩中，久则消化作肉团，名曰蛎黄，味极珍美。
凡燔蛎灰者，执椎与凿，濡足取来，叠煤架火燔成，与前石灰共法。
粘砌成墙、桥梁，调和桐油造舟，功皆相同。
有误以蚬灰为蛎灰者，不格物之故也。
○煤炭凡煤炭普天皆生，以供锻炼金石之用。南方秃山无草木者，下即有煤，北方勿论。
煤有三种，有明煤、碎煤、末煤。
明煤大块如斗许，燕、齐、秦、晋生之。
不用风箱鼓扇，以木炭少许引燃，炽达昼夜。
其傍夹带碎屑，则用洁净黄土调水作饼而烧之。
碎煤有两种，多生吴、楚。
炎高者曰饭炭，用以炊烹；炎平者曰铁炭，用以治锻。
入炉先用水沃湿，必用鼓鞲后红，以次增添而用。
末煤如面者，名曰自来风。泥水调成饼，入于炉内，既灼之后，与明煤相同，经昼夜不灭，半供炊爨。
半供熔铜、化石、升朱。
至于燔石为灰与矾、硫，则三煤皆可用也。
凡取煤经历久者，从土面能辨有无之色，然后掘挖，深至五丈许方始得煤。
初见煤端时，毒气灼人。
有将巨竹凿去中节，尖锐其末，插入炭中，其毒烟从竹中透上，人从其下施拾取者。
或一井而下，炭纵横广有，则随其左右阔取。
其上枝板，以防压崩耳。
凡煤炭取空而后，以土填实其井，以二三十年后，其下煤复生长，取之不尽。
其底及四周石卵，土人名曰铜炭者，取出烧皂矾与硫黄。
凡石卵单取硫黄者，其气薰甚，名曰臭煤，燕京房山、固安、湖广荆州等处间有之。
凡煤炭经焚而后，质随火神化去，总无灰滓。盖金与土石之间，造化别现此种云。
凡煤炭不生茂草盛木之乡，以见天心之妙。
其炊爨功用所不及者，唯结腐一种而已。
○矾石白矾凡矾燔石而成。
白矾一种，亦所在有之。最盛者山西晋、南直无为等州，值价低贱，与寒水石相仿。
然煎水极沸，投矾化之，以之染物，则固结肤膜之间，外水永不入，故制糖饯与染画纸、红纸者需之。
其末干撒，又能冶浸淫恶水，故湿疮家亦急需之也。
凡白矾，掘土取磊块石，层叠煤炭饼锻炼，如烧石灰样。
火候已足，冷定入水。煎水极沸时，盘中有溅溢如物飞出，俗名蝴蝶矾者，则矾成矣。
煎浓之后，入水缸内澄，其上隆结曰吊矾，洁白异常。其沉下者曰缸矾。
轻虚如棉絮者曰柳絮矾，烧汁至尽，白如雪者，谓之巴石。
方药家锻过用者曰枯矾云。
○青矾红矾黄矾胆矾
凡皂、红、黄矾，皆出一种而成，变化其质。
取煤炭外矿石子，每五百斤入炉，炉内用煤炭饼千余斤，周围包裹此石。
炉外砌筑土墙圈围，炉巅空一圆孔如茶碗口大，透炎直上，孔傍以矾滓厚罨。然后从底发火，此火度经十日方熄。
其孔眼时有金色光直上。
锻经十日后，冷定取出。
半酥杂碎者另拣出，名曰时矾，为煎矾红用。
其中清淬如矿灰形者，取入缸中浸三个时，漉入釜中煎炼。每水十石煎至一石，火候方足。
煎干之后，上结者皆佳好皂矾，下者为矾滓。
此皂矾染家必需用。中国煎者亦惟五六所。
原石五百斤成皂矾二百斤，其大端也。
其拣出时矾每斤入黄土四两，入罐熬炼，则成矾红。
圬墁及油漆家用之。
其黄矾所出又奇甚，乃即炼皂矾炉侧土墙，春夏经受火石精气，至霜降、立冬之交，冷静之时，其墙上自然爆出此种，如淮北砖墙生焰硝样。
刮取下来，名曰黄矾，染家用之。
金色淡者涂炙，立成紫赤也。
其黄矾自外国来，打破，中有金丝者，名曰波斯矾，别是一种。
又山、陕烧取硫黄山上，其滓弃地，二三年后雨水浸淋，精液流入沟麓之中，自然结成皂矾。
取而货用，不假煎炼。
其中色佳者，人取以混石胆云。
石胆一名胆矾者，亦出晋、隰等州，乃山石穴中自结成者，故绿色带宝光。
烧铁器淬于胆矾水中，即成铜色也。
《本草》载矾虽五种，并未分别原委。
其昆仑矾状如黑泥，铁矾状如赤石脂者，皆西域产也。
○硫黄
凡硫黄，乃烧石承液而结就。著书者误以焚石为矾石，逐有矾液之说。
然烧取硫黄，石半出特生白石，半出煤矿烧矾石，此矾液之说所由混也。
又言中国有温泉处必有硫黄，今东海、广南产硫黄处又无温泉，此因温泉水气似硫黄，故意度言之也。
凡烧硫黄石，与煤矿石同形。
掘取其石，用煤炭饼包裹丛架，外筑土作炉。
炭与石皆载千斤于内，炉上用烧硫旧渣罨盖，中顶隆起，透一圆孔其中。
火力到时，孔内透出黄焰金光。
先教陶家烧一钵盂，其盂当中隆起，边弦卷成鱼袋样，覆于孔上。
石精感受火神，化出黄光飞走，遇盂掩住不能上飞，则化成汁液靠着盂底，其液流入弦袋之中，其弦又透小眼流入冷道灰槽小池，则凝结而成硫黄矣。
其炭煤矿石浇取皂矾者，当其黄光上走时，仍用此法掩盖以取硫黄。
得硫一斤则减去皂矾三十余斤，其矾精华已结硫黄，则枯滓逐为弃物。
凡火药，硫为纯阳，硝为纯阴，两精逼合，成声成变，此乾坤幻出神物也。
硫黄不产北狄，或产而不知炼取亦不可知。至奇炮出于西洋与红夷，则东徂西数万里，皆产硫黄之地也。
其琉球土硫黄、广南水硫黄，皆误纪也。
○砒石
凡烧砒霜，质料似土而坚，似石而碎，穴土数尺而取之。
江西信郡、河南信阳州皆有砒井，故名信石。
近则出产独盛衡阳，一厂有造至万钧者。
凡砒石井中，其上常有浊绿水，先绞水尽，然后下凿。
砒有红、白两种，各因所出原石色烧成。
凡烧砒，下鞠土窑，纳石其上，上砌曲突，以铁釜倒悬覆突口。
其下灼炭举火。其烟气从曲突内熏贴釜上。
度其已贴一层厚结寸许，下复息火。
待前烟冷定，又举次火，熏贴如前。一釜之内数层已满，然后提下，毁釜而取砒。
故今砒底有铁沙，即破釜滓也。
凡白砒止此一法。红砒则分金炉内银铜脑气有闪成者。
凡烧砒时，立者必于上风十余丈外，下风所近，草木皆死。
烧砒之人经两载即改徙，否则须发尽落。
此物生人食过分厘立死。
然每岁千万金钱速售不滞者，以晋地菽麦必用拌种，且驱田中黄鼠害，宁、绍郡稻田必用蘸秧根，则丰收也。
不然火药与染铜需用能几何哉！
