刘蕡刘蕡，字去华，幽州昌平人，客梁、汴间。
明《春秋》，能言古兴亡事，沈健于谋，浩然有救世意。
擢进士第。
元和后，权纲驰迁，神策中尉王守澄负弑逆罪，更二帝不能讨，天下愤之。文宗即位，思洗元和宿耻，将翦落支党。
方宦人握兵，横制海内，号曰 北司 ，凶丑朋挻，外胁群臣，内掣侮天子，蕡常痛疾。
太和二年，举贤良方正能直言极谏，帝引诸儒百余人于廷，策曰：朕闻古先哲王之治也，玄默无为，端拱司契，陶氓心以居简，凝日用于不宰，厚下以立本，推诚而建中，繇是天人通，阴阳和，俗跻仁寿，物无疵疠。
噫！盛德之所臻，夐乎其不可及已。
三代令主，质文迭救，百氏滋炽，风流浸微，自汉以降，足言盖寡。
朕顾唯昧道，祗荷丕构，奉若谟训，不敢怠荒，任贤惕厉，宵衣旰食，讵追三五之遐轨，庶绍祖宗之鸿绪。
而心有未达，行有未孚，由中及外，阙政斯广。
是以人不率化，气或堙厄，灾旱竟岁，播植愆时。
国廪罕蓄，乏九年之储；吏道多端，微三载之绩。
京师，诸夏之本也，将以观治，而豪猾逾检；太学，明教之源也，期于变风，而生徒惰业。
列郡在乎颁条，而干禁或未绝；百工在乎按度，而淫巧或未息。
俗恬风靡，积讹成蠹。
其择官济治也，听人以言则枝叶难辨，御下以法则耻格不形；其阜财发号也，生之寡而食之众，烦于令而鲜于治。
思所以究此缪盩，致之治平，兹心浩然，若涉渊冰。
故前诏有司，博延群彦，伫启宿懵，冀臻时雍。
子大夫皆识达古今，志在康济，造廷待问，副朕虚怀，必当箴治之阙，辨政之疵，明纲条之致紊，稽富庶之所急。
何施革于前弊？
何泽惠于下土？何脩而治古可近？
何道而和气克充？
至若夷吾轻重之权，孰辅于治？
严尤底定之策，孰叶于时？
元凯之考课何先？
叔子之克平何务？
惟此龟鉴，择乎中庸，斯在洽闻，朕将亲览。
蕡对曰：臣诚不佞，有正国致君之术，无位而不得行；有犯颜敢谏之心，无路而不得达。
怀愤郁抑，思有时而发。
常欲与庶人议于道、商贾谤于市，得通上听，一悟主心，虽被袄言之罪无所悔。
况逢陛下询求过阙，咨访嘉谋，制诏中外，举直言极谏。
臣辱斯举，专承大问，敢不悉意以言？
至于上所忌，时所禁，权幸所讳恶，有司所与夺，臣愚不识，伏惟陛下少加优容，不使圣时有谠言受戮者，天下之幸也。
谨昧死以对：伏以圣策有思古先之治，念玄默之化，将欲通天地以济俗，和阴阳以煦物，见陛下虑道之深也。
臣以为哲王之治，其则不远，惟致之之道何如耳。
伏以圣策有祗荷丕构而不敢荒宁，奉若谟训而罔有怠忽，见陛下忧劳之至也。
若夫任贤惕厉，宵衣旰食，宜绌左右之纤佞，进股肱之大臣。
若夫追踪三五，绍复祖宗，宜鉴前古之兴亡，明当代之成败。
心有未达，以下情蔽而不得上通；行有未孚，以上泽壅而不得下浃。
欲人之化，在脩己以先之；欲气之和，在遂性以导之。
救灾旱在致精诚，广播殖在视食力。
国廪罕畜，本乎冗食尚繁；吏道多端，本乎选用失当。
豪猾逾检，繇中外之法殊；生徒惰业，繇学校之官废；列郡干禁，繇授任非人；百工淫巧，繇制度不立。
伏以圣策有择官济治之心，阜财发号之叹，见陛下教化之本也。
且进人以行，则枝叶安有难辨乎？
防下以礼，则耻格安有不形乎？
念生寡而食众，可罢斥惰游；念令烦而治鲜，要察其行否。
博延群彦，愿陛下必纳其言；造廷待问，则小臣安敢爱死？
伏以圣策有求贤箴阙之言，审政辨疵之令，见陛下咨访之勤也。
遂小臣斥奸豪之志，则弊革于前；守陛下念康济之心，则惠敷于下。
邪正之道分，而治古可近；礼乐之方著，而和气克充。
至若夷吾之法，非皇王之权；严尤所陈，无最上之策；元凯之所先，不若唐尧考绩；叔子之所务，不若虞舜舞干。
且非大德之中庸、上圣之龟鉴，又何足为陛下道之哉？
或有以系安危之机、兆存亡之变者，臣请披肝胆为陛下别白而重言之。臣前所谓 哲王之治，其则不远 者，在陛下慎思之、力行之、始终不懈而已。
谨按《春秋》：元者，气之始也；春者，岁之元也。
《春秋》以元加于岁，以春加于王，明王者当奉若天道，以谨其始也。
又举时以终岁，举月以终时，《春秋》虽无事，必书首月以存时，明王者当承天之道，以谨其终也。
王者动作终始必法于天者，以其运行不息也。
陛下能谨其始，又能谨其终，懋而脩之，勤而行之，则执契而居简，无为而不宰，广立本之大业，崇建中之盛德，安有三代循环之弊，百伪滋炽之渐乎？
臣故曰： 唯致之之道何如耳。 
臣前所谓 若夫任贤惕厉，宵衣旰食，宜绌左右之纤佞，进股肱之大臣 ，实以陛下忧劳之至也。
臣闻不宜忧而忧者，国必衰；宜忧而不忧者，国必危。
陛下不以国家存亡、社稷安危之策而降于清问，臣未知陛下以布衣之臣不足与定大计耶？
或万机之勤有所未至也？
不然，何宜忧而不忧乎？
臣以为陛下所先忧者，宫闱将变，社稷将危，天下将倾，四海将乱。
此四者，国家已然之兆，故臣谓圣虑宜先及之。
夫帝业艰难而成之，固不可容易而守之。
太祖肇其基，高祖勤其绩，太宗定其业，玄宗继其明，至于陛下，二百余载，其间圣明相因，扰乱继作，未有不用贤士、近正人而能兴者。或一日不念，则颠覆大器，宗庙之耻，万古为恨。臣谨按《春秋》，人君之道，在体元以居正。
昔董仲舒为汉武帝言之略矣，有未尽者，臣得为陛下备论之。
夫继故必书即位，所以正其始也；终必书所终之地，所以正其终也。
故为君者，所发必正言，所履必正道，所居必正位，所近必正人。《春秋》： 阍弑吴子余祭。 
书其名，讥疏远贤士，昵刑人，有不君之道。
伏惟陛下思祖宗开国之勤，念《春秋》继故之诫。
明法度之端，则发正言，履正道；杜篡弑之渐，则居正位，近正人。
远刀锯之残，亲骨鲠之直，辅相得以颛其任，庶寮得以守其官。
奈何以亵近五六人总天下大政，外专陛下之命，内窃陛下之权，威慑朝廷，势倾海内，群臣莫敢指其状，天子不得制其心，祸稔萧墙，奸生帷幄，臣恐曹节、侯览复生于今日，此宫闱将变也。
臣谨按《春秋》： 定公元年春王。 
不言正月者，《春秋》以为先君不得正其终，则后君不得正其始，故曰 定无正 也。
今忠贤无腹心之寄，阍寺专废立之权，陷先帝不得正其终，致陛下不得正其始，况太子未立，郊祀未脩，将相之职不归，名器之宜不定，此社稷将危也。臣谨按《春秋》： 王札子杀召伯、毛伯。 
《春秋》之义，两下相杀不书。
此书者，重其颛王命也。
夫天之所授者在命，君之所存者在令。
操其命而失之者，是不君也；侵其命而专之者，是不臣也。君不君，臣不臣，此天下所以将倾也。
臣谨按《春秋》，晋赵鞅以晋阳之兵叛入于晋，书其归者，能逐君侧之恶以安其君，故《春秋》善之。
今威柄陵夷，籓臣跋扈。
有不达人臣大节，而首乱者将以安君为名；不究《春秋》之微，称兵者在逐恶为义。
则典刑不繇天子，征伐必自诸侯，此海内之将乱也。
故樊哙排闼而雪涕，袁盎当车而抗辞，京房发愤以殒身，窦武不顾而毕命，此皆陛下明知之矣。
臣谨按《春秋》，晋狐射姑杀阳处父，书襄公杀之者，以其君漏言也。
襄公不能固阴重之机，处父所以及残贼之祸，故《春秋》非之。
夫上漏其情，则下不敢尽意；上泄其事，则下不敢尽言。故《传》有造膝诡辞之文，《易》有失身害成之戒。
今公卿大臣，非不欲为陛下言之，虑陛下不能用也。
忽而不用，必泄其言，臣下既言而不行，必婴其祸；适足钳直臣之口，而重奸臣之威。
是以欲尽其言则有失身之惧，欲尽其意则有害成之忧，裴回郁塞，以须陛下感悟，然后尽其启沃。
陛下何不听朝之余，时御便殿，召当世贤相老臣，访持变扶危之谋，求定倾救乱之术，塞阴邪之路，屏亵狎之臣，制侵陵迫胁之心，复门户扫除之役，戒其所宜戒，忧其所宜忧。既不得治其前，当治于后；不得正其始，当正其终。则可以虔奉典谟，克承丕构，终任贤之效，无宵旰之忧矣。
臣前所谓 追踪三五，绍复祖宗，宜鉴前古之兴亡，明当时之成败 者。臣闻尧、禹之为君而天下大治者，以能任九官、四岳、十二牧，不失其举，不贰其业，不侵其职，居官唯其能，左右唯其贤，元凯在下虽微而必举，四凶在朝虽强而必诛，考其安危，明其取舍。
至秦二世、汉元成，咸愿措国如唐、虞，致身如尧、舜，而终败亡者，以其不见安危之机，不知取舍之道，不任大臣，不辨奸人，不亲忠良，不远谗佞也。
伏惟陛下察唐、虞之所以兴，而景行于前；鉴秦、汉之所以亡，而戒惧于后。
陛下无谓庙堂无贤相，庶官无贤士，今纪纲未绝，典刑犹在，人谁不欲致身为王臣，致时为升平？
陛下何忽而不用邪？
又有居官非其能，左右非其贤，恶如四凶，诈如赵高，奸如恭、显，陛下何惮而不去邪？
神器固有归，天命固有分，祖宗固有灵，忠臣固有心，陛下其念之哉！
昔秦之亡也，失于强暴；汉之亡也，失于微弱。
强暴则奸臣畏死而害上，微弱则强臣窃权而震主。
臣伏见敬宗不虞亡秦之祸，不翦其萌。伏惟陛下深轸亡汉之忧，以杜其渐，则祖宗之洪业可绍，三五之遐轨可追矣。
臣前所谓陛下 心有所未达，以下情塞而不能上通；行有所未孚，以上泽壅而不得下浃 ；且百姓有涂炭之苦，陛下无繇而知；陛下有子惠之心，百姓无繇而信。
臣谨按《春秋》书 梁亡 不书 取 者，梁自亡也，以其思虑昏而耳目塞，上出恶政，人为寇盗，皆不知其所以，终自取其灭亡也。
臣闻国君之所以尊者，重其社稷也；社稷之所以重者，存其百姓也。
苟百姓不存，则虽社稷不得固其重；社稷不重，则人君不得保其尊。
故治天下者，不可不知百姓之情。
夫百姓者，陛下之赤子，陛下宜令慈仁者视育之，如保傅焉，如乳哺焉，如师之教导焉。
故人之于上也，恭之如神明，爱之如父母。
今或不然，陛下亲近贵幸，分曹建署，补除卒吏，召致宾客，因其货贿，假以声势；大者统籓方，小者为守牧，居上无清惠之政而有饕餮之害，居下无忠诚之节而有奸欺之罪。
故人之于上也，畏之如豺狼，恶之如仇敌。
今海内困穷，处处流散，饥者不得食，寒者不得衣，鳏寡孤独不得存，老幼疾病不得养，加以国权兵柄颛于左右，贪臣聚敛以固宠，奸吏因缘而弄法，冤痛之声，上达于九天，下入于九泉，鬼神为之怨怒，阴阳为之愆错。
君门万重，不得告诉，士人无所归化，百姓无所归命。
官乱人贫，盗贼并起，土崩之势，忧在旦夕。
即不幸因之以病疠，继之以凶荒，陈胜、吴广不独起于秦，赤眉、黄巾不独生于汉，臣所以为陛下发愤扼腕、痛心泣血也。
如此则百姓有涂炭之苦，陛下何繇而知之乎？
陛下有子惠之心，百姓安得而信之乎？
使陛下行有所未孚，心有所未达，固其然也。
臣闻汉元帝即位之初，更制七十余事，其心甚诚，其称甚美。
然纪纲日紊，国祚日衰，奸宄日强，黎元日困，繇不能择贤明而任之，失其操柄也。
自陛下即位，忧勤兆庶，屡降德音，四海之内，莫不抗首而长息，自喜复生于死亡之中也。
伏惟陛下慎终如始，以塞四方之望。
诚能揭国柄以归于相，持兵柄以归于将，去贪臣聚敛之政，除奸吏因缘之害，惟忠贤是近，惟正直是用，内宠便僻无所听焉。
选清慎之官，择仁惠之长，敏之以利，煦之以和，教之以孝慈，导之以德义，去耳目之塞，通上下之情，俾万国欢康，兆庶苏息，即心无不达，而行无不孚矣。
臣前所谓 欲人之化也，在脩己以先之 ，臣闻德以脩己，教以导人。
脩之也，则人不劝而自立；导之也，则人不教而率从。
君子欲政之必行也，故以身先之；欲人之从化也，故以道御之。
今陛下先之以身而政未必行，御之以道而人未从化，岂立教之旨未尽其方邪？
夫立教之方，在乎君以明制之，臣以忠行之。
君以知人为明，臣以正时为忠。
知人在任贤而去邪，正时则固本而守法。
贤不任则重赏不足以劝善，邪不去则严刑不足以禁非，本不固则人流，法不守则政散，而欲教之必至，化之必行，不可得也。
陛下能斥奸邪而不私其左右，举贤正而不遗其疏远，则化浃朝廷矣。
爱人而敦本，分职而奉法，脩其身以及其人，始于中而成于外，则化行天下矣。
臣前所谓 欲气之和也，在遂其性以导之 者，当纳人于仁寿也。
夫欲人之仁寿也，在立制度，脩教化。
夫制度立则财用省，财用省则赋敛轻，赋敛轻则人富矣；教化脩则争竞息，争竞息则刑罚清，刑罚清则人安矣。
既富矣，则仁义兴焉；既安矣，则寿考至焉。
仁义之心感于下，和平之气应于上，故灾害不作，休祥存臻，四方底宁，万物咸遂矣。
臣前所谓 救灾旱在乎致精诚 者。臣谨按《春秋》，鲁僖公一年之中，三书 不雨 者，以其人君有恤人之志也；文公三年之中，一书 不雨 者，以其人君无闵人之心也。
故僖致诚而旱不害物，文无恤闵而变则成灾。
陛下有闵人之志，则无成灾之变矣。
臣前所谓 广播殖在乎视食力 者。臣谨按《春秋》： 君人者必时视民之所勤。
人勤于力则功筑罕，人勤于财则贡赋少，人勤于食则百事废。 
今财食与力皆勤矣，愿陛下废百事之用，以广三时之务，则播植不愆矣。臣前所谓 国廪罕蓄，本乎冗食尚繁 者。臣谨按《春秋》： 臧孙辰告籴于齐。 
《春秋》讥其无九年之蓄，一年不登而百姓饥。
臣愿斥游惰之人以笃耕殖，省不急之费以赡黎元，则廪蓄不乏矣。
臣前所谓 吏道多端，本乎选用失当 者，繇国家取人不尽其材、任人不明其要故也。
今陛下之用人也，求其声而不求其实，故人之趋进也，务其末而不务其本。
臣愿核考课之实，定迁序之制，则多端之吏息矣。
臣前所谓 豪猾逾检，繇中外之法殊 者，以其官禁不一也。
臣谨按《春秋》，齐桓公盟诸侯不日，而葵丘之盟特以日者，美其能宣明天子之禁，率奉王官之法，故《春秋》备而书之。
然则官者，五帝、三王之所建也；法者，高祖、太宗之所制也。法宜画一，官宜正名。
今又分外官、中官之员，立南司、北司之局，或犯禁于南则亡命于北，或正刑于外则破律于中，法出多门，人无所措，繇兵农势异，而中外法殊也。
臣闻古者因井田以制军赋，间农事以脩武备，提封约卒乘之数，命将在公卿之列，故兵农一致，而文武同方，以保乂邦家，式遏乱略。
太宗置府兵台省军卫，文武参掌，闲岁则橐弓力穑，有事则释耒荷戈，所以脩复古制，不废旧物。
今则不然。
夏官不知兵籍，止于奉朝请；六军不主武事，止于养阶勋。
军容合中官之政，戎律附内臣之职。
首一戴武弁，疾文吏如仇雠；足一蹈军门，视农夫如草芥。
谋不足以翦除奸凶，而诈足以抑扬威福；勇不足以镇卫社稷，而暴足以侵害闾里。
羁绁籓臣，干陵宰辅，隳裂王度，汩乱朝经。
张武夫之威，上以制君父；假天子之命，下以御英豪。
有藏奸观衅之心，无伏节死难之谊。
岂先王经文纬武之旨邪！
臣愿陛下贯文武之道，均兵农之功，正贵贱之名，一中外之法，还军卫之职，脩省署之官；近崇贞观之风，远复成周之制：自邦畿以刑下国，始天子而达诸侯，可以制猾奸之强，无逾检之患矣。
臣前所谓 生徒惰业，繇学校之官废 者，盖国家贵其禄，贱其能，先其事，后其行，故庶官乏通经之学，诸生无脩业之心矣。
臣前所谓 列郡干禁，繇授任非人 者，臣以为刺史之任，治乱之根本系焉，朝廷之法制在焉，权可以御豪强，恩可以惠孤寡，强可以御奸寇，政可以移风俗。
其将校曾更战阵，及功臣子弟，请随宜酬赏。苟无治人之术者，不当任此官，即绝干禁之患矣。
臣前所谓 百工淫巧，繇制度不立 者，臣请以官位禄秩制其器用车服，禁以金银珠玉，锦绣雕镂。不蓄于私室，则无荡心之巧矣。
臣前所谓 辨校叶 者，繇考言以询行也；臣前所谓 形于耻格 者，繇道德而齐礼也；臣前所谓 念生寡而食众，可罢斥惰游 者，已备于前矣。
臣前所谓 令烦而治鲜，要察其行否 者，臣闻号令者，治国之具也。君审而出之，臣奉而行之，或亏益止留，罪在不赦。
今陛下令烦而治鲜，得非持之者有所蔽欺乎？
臣前谓 博延群彦，愿陛下必纳其言；造廷待问，则小臣其敢爱死 者。昔晁错为汉削诸侯，非不知祸之将至，忠臣之心，壮夫之节，苟利社稷，死无悔焉。
臣非不知言发而祸应，计行而身僇，盖痛社稷之危，哀生人之悔，岂忍姑息时忌，窃陛下一命之宠哉？
昔龙逄死而启商，比干死而启周，韩非死而启汉，陈蕃死而启魏。
今臣之来也，有司或不敢荐臣之言，陛下又无以察臣之心，退必戮于权臣之手，臣幸得从四子游于地下，固臣之愿也。所不知杀臣者，臣死之后，将孰为启之哉！
至如人主之阙，政教之疵，前日之弊，臣既言之矣。
若乃流下土之惠、脩近古之治而致和平者，在陛下行之而已。然上之所陈者，实以臣亲承圣问，敢不条对。虽臣之愚，以为未极教化之大端、皇王之要道。
伏惟陛下事天地以教人恭，奉宗庙以教人孝，养高年以教人悌长，字百姓以教人慈幼，调元气以煦育，扇大和以仁寿，可以消摇无为，垂拱成化。
至若念陶钧之道，在择宰相以任之，使权造化之柄；念保定之功，在择将帅以任之，使脩阃外之寄；念百度之求正，在择庶官面任之，使颛职业之守；念百姓之怨痛，在择良吏以任之，使明惠养之术。自然言足以为天下教，动足以为天下法，仁足以劝善，义足以禁非，又何必宵衣旰食，劳神惕虑，然后致治哉！
是时，第策官左散骑常侍冯宿、太常少卿贾餗、库部郎中庞严见蕡对嗟伏，以为过古晁、董，而畏中官眦睚，不敢取。
士人读其辞，至感概流涕者。
谏官御史交章论其直。
于时，被选者二十有三人，所言皆冗龊常务，类得优调。
河南府参军事李郃曰： 蕡逐我留，吾颜其厚邪！ 
乃上疏曰： 陛下御正殿求直言，使人得自奋。
臣才志懦劣，不能质今古是非，使陛下闻未闻之言，行未行之事，忽忽内思，愧羞神明。
今蕡所对，敢空臆尽言，至皇王之成败，陛下所防闲，时政之安危，不私所料，又引《春秋》为据，汉、魏以来，无与蕡比。
有司以言涉讦忤，不敢闻。
自诏书下，万口籍籍，叹其诚鲠，至于垂泣，谓蕡指切左右，畏近臣衔怒，变兴非常，朝野惴息，诚恐忠良道穷，纲纪遂绝，季汉之乱，复兴于今。
且陛下以直言召天下士，蕡以直言副陛下所问，虽讦必容，虽过当奖，书于史策，千古光明。
使万有一蕡不幸死，天下必曰陛下阴杀谠直，结雠海内，忠义之士，皆惮诛夷，人心一摇，无以自解。
况臣所对，不及蕡远甚，内怀愧耻，自谓贤良，奈人言何！
乞回臣所授，以旌蕡直。
臣逃苟且之惭，朝有公正之路，陛下免天下之疑，顾不美哉！ 
帝不纳。
郃字子玄，后历贺州刺史。
蕡对后七年，有甘露之难。
令狐楚、牛僧孺节度山南东西道，皆表蕡幕府，授秘书郎，以师礼礼之。
而宦人深嫉蕡，诬以罪，贬柳州司户参军，卒。
始，帝恭俭求治，志除凶人，然懦而不睿，臣下畏祸不敢言，故蕡对极陈晋襄公杀阳处父以戒帝，又引阍弑吴子，阴赞帝决。
帝后与宋申锡谋诛守澄不克，守澄废帝弟漳王而斥申锡，帝依违其间，不敢主也。
贾餗与王涯、李训、舒元舆位宰相，以谋败，皆为中官夷其宗，而宦者益横，帝以忧崩。
及昭宗诛韩全诲等，左拾遗罗衮上言： 蕡当太和时，宦官始炽，因直言策请夺爵土，复扫除之役，遂罹谴逐，身死异土，六十余年，正人义夫切齿饮泣。
比陛下幽东内，幸西州，王室几丧。
使蕡策早用，则杜渐防萌，逆节可消，宁殷忧多难，远及圣世耶！
今天地反正，枉魄愤胔，有望于陛下。 
帝感悟，赠蕡左谏议大夫，访子孙授以官云。
赞曰：汉武帝三策董仲舒，仲舒所对，陈天人大概，缓而不切也。
蕡与诸儒偕进，独讥切宦官，然亦太疏直矣。
戒帝漏言，而身诵语于廷，何邪？
其后宋申锡以谋泄贬，李训以计不臧死，宦者遂强，可不戒哉！
意蕡之贤，当先以忠结上，后为帝谋天下所以安危者，庶其纾患耶！
