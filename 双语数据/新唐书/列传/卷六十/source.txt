哥舒高封哥舒翰，其先盖突骑施酋长哥舒部之裔。
父道元，为安西都护将军、赤水军使，故仍世居安西。
翰少补效毂府果毅，家富于财，任侠重然诺，纵蒱酒长安市。
年四十馀，遭父丧，不归。
不为长安尉所礼，慨然发愤，游河西，事节度使王倕。
倕攻新城，使翰经略，稍知名。
又事王忠嗣，署衙将。
翰能读《左氏春秋》、《汉书》，通大义。
疏财，多施予，故士归心。
为大斗军副使，佐安思顺，不相下。
忠嗣更使讨吐蕃，副将倨见，翰怒，立杀之，麾下为股抃。
迁左卫郎将。
吐蕃盗边，与翰遇苦拔海。
吐蕃枝其军为三行，从山差池下，翰持半段枪迎击，所向辄披靡，名盖军中。
擢授右武卫将军，副陇右节度，为河源军使。
先是，吐蕃候积石军麦熟，岁来取，莫能禁。
翰乃使王难得、杨景晖设伏东南谷。
吐蕃以五千骑入塞，放马褫甲，将就田，翰自城中驰至鏖斗，虏骇走，追北，伏起，悉杀之，只马无还者。
翰尝逐虏，马惊，陷于河，吐蕃三将欲刺翰，翰大呼，皆拥矛不敢动，救兵至，追杀之。
翰有奴曰左车，年十六，以膂力闻。
翰工用枪，追及贼，拟枪于肩，叱之，贼反顾，翰刺其喉，剔而腾之，高五尺许，乃堕，左车即下马斩其首，以为常。
会忠嗣被罪，帝召翰入朝，部将请赍金帛以救忠嗣，翰但赍朴装，曰： 使吾计从，奚取于是？
不行，用此足矣。 
翰至，帝虚心待，与语，异之，拜鸿胪卿，为陇右节度副大使。
翰已谢，即极言忠嗣之枉。
帝起入禁中，翰叩头从帝，且泣。
帝寤，为末贷其罪，忠嗣不及诛。朝廷称其义。
逾年，筑神威军青海上，吐蕃攻破之。
更筑于龙驹岛，有白龙见，因号应龙城。
翰相其川原宜畜牧，谪罪人二千戍之，由是吐蕃不敢近青海。
天宝八载，诏翰以朔方、河东群牧兵十万攻吐蕃石堡城。
数日未克，翰怒，捽其将高秀岩、张守瑜，将斩之。秀岩请三日期，如期而下。
遂以赤岭为西塞，开屯田，备军实。
加特进，赐赉弥渥。
十一载，加开府仪同三司。
翰素与安禄山、安思顺不平，帝每欲和解之。
会三人俱来朝，帝使骠骑大将军高力士宴城东，翰等皆集。
诏尚食生击鹿，取血瀹肠为热洛河以赐之。
翰母，于阗王女也。
禄山谓翰曰： 我父胡，母突厥；公父突厥，母胡。
族类本同，安得不亲爱？ 
翰曰： 谚言 狐向窟嗥，不祥 ，以忘本也。
兄既见爱，敢不尽心。 
禄山以翰讥其胡，怒骂曰： 突厥敢尔！ 
翰欲应之，力士目翰，翰托醉去。
久之，进封凉国公，兼河西节度使。
攻破吐蕃洪济、大莫门等城，收黄河九曲，以其地置洮阳郡，筑神策、宛秀二军。
进封西平郡王，赐音乐、田园，又赐一子五品官，裨将赏拜有差。
宰相杨国忠恶禄山，白发其反状，故厚结翰。
俄进太子少保。
翰耆酒，极声色，因风痹，体不仁。
既疾废，遂还京师，阖门不朝请。
十四载，禄山反，封常清以王师败。
帝乃召见翰，拜太子先锋兵马元帅，以田良丘为军司马，萧昕为判官，王思礼、钳耳大福、李承光、高元荡、苏法鼎、管崇嗣为属将，火拔归仁、李武定、浑萼、契苾宁以本部隶麾下，凡河、陇、朔方、奴刺等十二部兵二十万守潼关。
师始东，先驱牙旗触门，堕注旄，干折，众恶之。
天子御勤政楼临送，诏翰以军行，过门毋下，百官郊饯，旌旗亘二百里。
翰惶恐，数以疾自言，帝不听。
然病痼不能事，以军政委良丘，使王思礼主骑，李承光主步。
三人争长，政令无所统一，众携弛，无斗意。
明年，进拜尚书左仆射、同中书门下平章事。
禄山遣子庆绪攻关，翰击走之。
始，安思顺度禄山必反，尝为帝言，得不坐。
翰既恶禄山，又怨思顺。
及是，知重兵在己，有所论请，天子重违，因伪为贼书遗思顺者，使关逻禽以献。
翰因疏七罪，请诛之。
有诏思顺及弟元贞皆赐死，徙放其家。
国忠始惧。
或说翰曰： 禄山本以诛国忠故称兵，今若留卒三万守关，悉精锐度浐水诛君侧，此汉挫七国计也。 
思礼亦劝翰。
翰犹豫未发，谋颇露。
国忠大骇，入见帝曰： 兵法，安不忘危。
大兵在潼关而无后殿，万有一不利，京师危矣。 
即募牧儿三千人，日夜训练，以剑南列将分统之。
又募万人屯灞上，使腹心杜乾运为帅。
翰疑图己，表请乾运兵隶节下，因诡召乾运计事者，至军，即斩首枭牙门，并其军。
国忠愈恐，谓其子曰： 吾无死所矣！ 
然翰亦不自安，又谋久不决。
数奏言： 禄山虽窃据河朔，不得人心，请持重以敝之，待其离隙，可不血刃而禽。 
贼将崔乾祐守陕郡，仆旗鼓，羸师以诱战。
觇者曰： 贼无备，可图也。 
帝信之，诏翰进讨。
翰报曰： 禄山习用兵，今始为逆，不能无备，是阴计诱我。
贼远来，利在速战。
王师坚守，毋轻出关，计之上也。
且四方兵未集，宜观事势，不必速。 
当是时，禄山虽盗河、洛，所过残杀，人人怨之，淹时月不能进尺寸地。
又郭子仪、李光弼兵益进，取常山十数郡。
禄山始悔反矣，将还幽州以自固。
而国忠计迫，谬说帝趣翰出潼关复陕、洛。
时子仪、光弼遥计曰： 翰病且耄，贼素知之，诸军乌合不足战。
今贼悉锐兵南破宛、洛，而以余众守幽州，吾直捣之，覆其巢窟，质叛族以招逆徒，禄山之首可致。
若师出潼关，变生京师，天下怠矣。 
乃极言请翰固关无出军。
而帝入国忠之言，使使者趣战，项背相望也。
翰窘不知所出。
六月，引而东，恸哭出关，次灵宝西原，与乾祐战。
由关门七十里，道险隘，其南薄山，北阻河，贼以数千人先伏险。
翰浮舟中流以观军，谓乾祐兵寡，易之，促士卒进，道岨无行列。
贼乘高颓石下击，杀士甚众。
翰与良丘登北阜，以军三万夹河鸣鼓，思礼等以精卒居前，余军十万次之。
乾祐为阵，十十五五，或却或进，而陌刀五千列阵后。王师视其阵无法，指观嗤笑，曰： 禽贼乃会食。 
及战，乾祐旗少偃，如欲遁者，王师懈，不为备。
伏忽起薄战，皆奋死斗。
翰以氈蒙马车，画龙虎，饰金银爪目，将骇贼，掎戈矢逐北。
贼负薪塞路，顺风火其车，熛焱炽突，腾烟如夜，士不复相辨，自相斗杀，尸血狼籍，久乃悟。又弃甲奔山谷及陷河死者十一二。
有粮艘百余，军争济，艘辄沉，至缚矛盾乘以度，喧叫振天地。
贼乘之，奔溃略尽。
始，斗门有三堑，广二丈，深一丈，士马奔籥相压迮，少选堑平，后至者践之以入。
既败，翰引数百骑绝河还营，羸兵裁八千，至潼津，收散卒复守关。
乾祐进攻，于是火拔归仁等绐翰出关，翰曰： 何邪？ 
曰： 公以二十万众，一日覆没，持是安归？
公不见高仙芝等事乎？ 
翰曰： 吾宁效仙芝死，汝舍我。 
归仁不从，执以降贼，械送洛阳，京师震动，由是天子西幸。
禄山见翰责曰： 汝常易我，今何如？ 
翰俯伏谢罪曰： 陛下拨乱主。
今天下未平，李光弼在土门，来瑱在河南，鲁炅在南阳，臣为陛下以尺书招之，三面可平。 
禄山悦，即署司空、同中书门下平章事。
执火拔归仁，曰： 背主忘义，吾不尔容。 
斩之。
翰以书招诸将，诸将皆让翰不死节。
禄山知事不可就，囚之。
东京平，安庆绪以翰度河。及败，乃杀之。
翰为人严，少恩。
军行未尝恤士饥寒，有啗民椹者，痛笞辱之。
监军李大宜在军中，不治事，与将士樗蒱、饮酒、弹箜篌琵琶为乐，而士米籺不餍。
帝令中人袁思艺劳师，士皆诉衣服穿空，帝即斥御服余者，制袍十万以赐其军，翰藏库中，及败，封鐍如故。
先是，有客梁慎初遗翰书，请壁勿战以屈贼，翰善之，奏为左武卫胄曹参军，留幕府。
及翰与国忠贰，慎初曰： 难将作矣。 
乃遁去。
翰失守，华阴、冯翊、上洛郡官吏皆溃。
子七人，俱以儒闻。峘，茂才高第，有节概。
崿、嵫、屺皆明经擢第。
高仙芝，高丽人。
父舍鸡，初以将军隶河西军，为四镇校将。
仙芝年二十馀，从至安西，以父功补游击将军。
数年，父子并班。
仙芝美姿质，善骑射，父犹以其儒缓忧之。
初事节度使田仁琬、盖嘉运等，不甚知名。
后事夫蒙灵察，乃善遇之。
开元末，表为安西副都护、四镇都知兵马使。
小勃律，其王为吐蕃所诱，妻以女，故西北二十馀国皆羁属吐蕃。
自仁琬以来三讨之，皆无功。
天宝六载，诏仙芝以步骑一万出讨。
是时步兵皆有私马自随，仙芝乃自安西过拨换城，入握瑟德，经疏勒，登葱岭，涉播密川，遂顿特勒满川，行凡百日。
特勒满川，即五识匿国也。
仙芝乃分军为三，使疏勒赵崇玼自北谷道、拨换贾崇瓘祐自赤佛道、仙芝与监军边令诚自护蜜俱入，约会连云堡。
堡有兵千馀。
城南因山为栅，兵九千守之。
城下据婆勒川。
会川涨，不得度，仙芝杀牲祭川，命士人赍三日备集水涯，士不甚信。
既涉，旗不沾，鞯不濡。
兵已成列，仙芝喜，告令诚曰： 向吾方涉，贼击我，我无类矣。
今既济而阵，天以贼赐我也。 
遂登山挑战，日未中，破之。拔其城，斩五千级，生禽千人，马千馀匹，衣资器甲数万计。
仙芝欲遂深入，令诚惧，不肯行。
仙芝留羸弱三千使守，遂引师行。
三日，过坦驹岭，岭峻绝，下四十里。
仙芝恐士惮险不敢进，乃潜遣二十骑，衣阿弩越胡服来迎，先语部校曰： 阿弩越胡来迎，我无虑矣。 
既至，士不肯下，曰： 公驱我何去？ 
会二十人至，曰： 阿努越胡来迎，已数娑夷桥矣。 
仙芝即阳喜，令士尽下。
娑夷河，弱水也。
既行三日，越胡来迎。
明日，至阿弩越城。
遣将军席元庆以精骑一千先往，谓小勃律王曰： 不窥若城，吾假道趋大勃律耳。 
城中大酋领皆吐蕃腹心，仙芝密令元庆曰： 若酋领逃者，弟出诏书呼之，赐以缯彩，至，皆缚以待我。 
元庆如言。
仙芝至，悉斩之。
王及妻逃山穴，不可得，仙芝招喻，乃出降，因平其国。
急遣元庆断娑夷桥，其暮，吐蕃至，不克度。
桥长度一箭所及者，功一岁乃成。
八月，仙芝以小勃律王及妻自赤佛道还连云堡，与令诚俱班师。
于是拂菻、大食诸胡七十二国皆震慑降附。
仙芝遣判官王庭芬奏捷京师。
军至河西，灵察怒，不迎劳。
既见，骂曰： 高丽奴，于阗使尔何从得之？ 
仙芝惧，且谢曰： 中丞力也。 
又曰： 焉耆镇守使、安西副都护、都知兵马使，皆何从得之？ 
答曰： 亦中丞力也。 
灵察曰： 审若此，捷书不待我而敢即奏，何邪？
奴当斩，顾新立功，故贷尔。 
仙芝不知所为。
令诚密言状于朝，且曰： 仙芝立功而以忧死，后孰为朝廷用者？ 
帝乃擢仙芝鸿胪卿、假御史中丞，代灵察为四镇节度使，而诏灵察还，灵察惧。
仙芝朝夕见，辄趋走，灵察益惭。
副都护程千里、衙将毕思琛、行官王滔康怀顺陈奉忠等皆尝谮仙芝于灵察者。
既视事，呼千里嫚骂曰： 公面虽男儿，而心似妇女，何邪？ 
谓琛曰： 尔夺吾城东千石种田，忆之乎？ 
对曰： 公见赐者。 
仙芝曰： 尔时吾畏汝威，岂怜汝而赐邪？ 
又召滔，欲捽辱。良久，皆释，曰： 吾不恨矣。 
由是举军安之。
俄加左金吾卫大将军，与一子五品官。
九载，讨石国，其王车鼻施约降，仙芝为俘献阙下，斩之，由是西域不服。
其王子走大食，乞兵攻仙芝于怛逻斯城，以直其冤。
仙芝为人贪，破石，获瑟瑟十馀斛、黄金五六橐驼、良马宝玉甚众，家赀累钜万。
然亦不甚爱惜，人有求辄与，不问几何。
寻除武威太守，代安思顺为河西节度使，群胡固留思顺，更拜右羽林军大将军，封密云郡公。
禄山反，荣王为元帅，仙芝副之，领飞骑、彍骑及朔方等兵，出禁财募关辅士五万，继封常清东讨。
帝御勤政楼，引荣王受命，宴仙芝以下。
帝又幸望春亭劳遣，诏监门将军边令诚监军。
次陕郡，而常清败还。
仙芝急，乃开太原仓，悉以所有赐士卒，焚其馀，引兵趋潼关。
会贼至，甲仗资粮委于道，弥数百里。
既至关，勒兵缮守具，士气稍稍复振。
贼攻关不得入，乃引还。
初，令诚数私于仙芝，仙芝不应，因言其逗挠状以激帝，且云： 常清以贼摇众，而仙芝弃陕地数百里，朘盗禀赐。 
帝大怒，使令诚即军中斩之。
令诚已斩常清，陈尸于蘧祼。
仙芝自外至，令诚以陌刀百人自从，曰： 大夫亦有命。 
仙芝遽下，曰： 我退，罪也，死不敢辞。
然以我为盗颉资粮，诬也。 
谓令诚曰： 上天下地，三军皆在，君岂不知？ 
又顾麾下曰： 我募若辈，本欲破贼取重赏，而贼势方锐，故迁延至此，亦以固关也。
我有罪，若辈可言；不尔，当呼枉。 
军中咸呼曰： 枉！ 
其声殷地。
仙芝视常清尸曰： 公，我所引拔，又代吾为节度，今与公同死，岂命欤！ 
遂就死。
封常清，蒲州猗氏人。外祖教之读书，多所该究。
然孤贫，年过三十，未有名。
夫蒙灵察为四镇节度使，以高仙芝为都知兵马使。
尝出军，奏傔从三十馀人，衣褷鲜明，常清慨然投牒请豫。
常清素瘠，又脚跛，仙芝陋其貌，不纳。
明日复至，仙芝谢曰： 傔已足，何庸复来？ 
常清怒曰： 我慕公义，愿事鞭靮，故无媒自前，公何见拒深乎？
以貌取士，恐失之子羽。
公其念之。 仙芝犹未纳，乃日候门下，仙芝不得已，窜名傔中。
会达奚诸部叛，自黑山西趣碎叶，有诏邀击。
灵察使仙芝以二千骑追蹑。达奚行远，人马疲，禽馘略尽。
常清于幕下潜作捷布，具记井泉次舍、克贼形势谋略，条最明审。
仙芝取读之，皆意所欲出，乃大骇，即用之。
军还，灵察迎劳，仙芝已去奴袜带刀，而判官刘眺、独孤峻争问： 向捷布谁作者？
公幕下安得此人？ 
答曰： 吾傔封常清也。 
眺等惊，进揖常清坐，与语，异之，遂知名。
以功授叠州戍主，仍为判官。
仙芝破小勃律，代灵察为安西节度使，常清以从战有劳，擢庆王府录事参军事，为节度判官。
仙芝征讨，常知后务。
常清才而果，胸无疑事。
仙芝委家事于郎将郑德诠，其乳母子也，威动军中。
常清尝自外还，诸将前谒。
德诠见常清始贵，易之，走马突常清驺士去。
常清命左右引德诠至廷中，门辄闭，因离席曰： 吾起细微，中丞公过听，以主留事，郎将安得无礼？ 
因叱曰： 须暂假郎将死，以肃吾军。 
因杖死，以面仆地曳出之。
仙芝妻及乳母哭门外救请，不能得，遽以状白仙芝，仙芝惊，及见常清，惮其公，不敢让。
常清亦不谢。
会大将有罪，又杀二人，军中莫不股栗。
仙芝节度河西，复请为判官。
久之，擢安西副大都护、安西四镇节度副大使，知节度事。
未几，改北庭都护，持节伊西节度使。
常清性勤俭，耐劳苦，出军乘骡，私厩裁二马，赏罚分明。
天宝末入朝，而安禄山反，帝引见，问何策以讨贼。
常清见帝忧，因大言曰： 天下太平久，人不知战。
然事有逆顺，势有奇变，臣请驰至东京，悉府库募骁勇，挑马箠度河，计日取逆胡首以献阙下。 
天子壮之。
明日，以常清为范阳节度副大使，乘驿赴东京。
常清募兵得六万人，然皆市井庸保，乃部分旗帜，断河阳桥以守。
贼移书平原，令太守颜真卿以兵七千防河。
真卿驰使司兵参军事李平入奏。
常清取平表发视，即倚帐作书遗真卿，劝坚守，且传购禄山檄数十函与之，真卿得，以分晓诸郡。
禄山度河，陷荥阳，入罂子谷，先驱至葵园。
常清使骁骑拒之，杀拓羯数十百人。
贼大军至，常清不能御，退入上东门，战不利。
贼鼓而进，劫官吏。
再战于都亭驿，又不胜，引兵守宣仁门，复败。
乃自提象门出，伐大木塞道以殿，至谷水，西奔陕。
语高仙芝曰： 贼锐甚，难与争锋。
潼关无兵，一夫奔突则京师危，不如急守潼关。 
仙芝从之。
败书闻，帝削常清官，使白衣隶仙芝军效力。
仙芝使衣黑衣监左右部军。
及边令诚以诏书至，示之，常清曰： 吾所以不死者，恐污国家节，受戮贼手。
今死乃甘心。 
始，常清败，径入关，欲见上陈讨贼事。
至渭南，有诏赴潼关。
常清忧惧，为表以谢，且言： 自东京陷，三遣使表论成败，不得对。 
又言： 臣死后，望陛下无轻此贼，则社稷安。 
至是临刑，以表授令诚而死。
人多哀之。
