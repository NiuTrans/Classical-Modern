沙陀沙陀，西突厥别部处月种也。
始，突厥东西部分治乌孙故地，与处月、处蜜杂居。
贞观七年，太宗以鼓纛立利邲咄陆可汗，而族人步真觖望，谋并其弟弥射乃自立。
弥射惧，率处月等入朝。而步真势穷，亦归国。
其留者，咄陆以射匮特勒劫越之子贺鲁统之。
西突厥浸强，内相攻，其大酋乙毘咄陆可汗建廷镞曷山之西，号北庭，而处月等又隶属之。
处月居金娑山之阳，蒲类之东，有大碛，名沙陀，故号沙陀突厥云。
咄陆寇伊州，引二部兵围天山，安西都护郭孝恪击走之，拔处月俟斤之城。
后乙毘可汗败，奔吐火罗。
贺鲁来降，诏拜瑶池都督，徙其部庭州之莫贺城。
处月硃邪阙俟斤阿厥亦请内属。
永徽初，贺鲁反，而硃邪孤注亦杀招慰使连和，引兵据牢山。
于是射脾俟斤沙陀那速不肯从，高宗以贺鲁所领授之。
明年，弓月道总管梁建方、契苾何力引兵斩孤注，俘九千人。
又明年，废瑶池都督府，即处月地置金满、沙陀二州，皆领都督。
贺鲁亡，安抚大使阿史那弥射次伊丽水，而处月来归。
乃置昆陵都护府，统咄陆部，以弥射为都护。
龙朔初，以处月酋沙陀金山从武卫将军薛仁贵讨铁勒，授墨离军讨击使。
长安二年，进为金满州都督，累封张掖郡公。
金山死，子辅国嗣。
先天初避吐蕃，徙部北庭，率其下入朝。
开元二年，复领金满州都督，封其母鼠尼施为鄯国夫人。
辅国累爵永寿郡王。
死，子骨咄支嗣。
天宝初，回纥内附，以骨咄支兼回纥副都护。
从肃宗平安禄山，拜特进、骁卫上将军。
死，子尽忠嗣，累迁金吾卫大将军、酒泉县公。
至德、宝应间，中国多故，北庭、西州闭不通，朝奏使皆道出回纥，而虏多渔撷，尤苦之，虽沙陀之倚北庭者，亦困其暴敛。
贞元中，沙陀部七千帐附吐蕃，与共寇北庭，陷之。
吐蕃徙其部甘州，以尽忠为军大论。
吐蕃寇边，常以沙陀为前锋。
久之，回鹘取凉州，吐蕃疑尽忠持两端，议徙沙陀于河外，举部愁恐。
尽忠与硃邪执宜谋，曰： 我世为唐臣，不幸陷污，今若走萧关自归，不愈于绝种乎？ 尽忠曰： 善。 
元和三年，悉众三万落循乌德鞬山而东。
吐蕃追之。
行且战，旁洮水，奏石门，转斗不解，部众略尽，尽忠死之。
执宜裒瘢伤，士裁二千，骑七百，杂畜橐它千计，款灵州塞。
节度使范希朝以闻。诏处其部盐州，置阴山府，以执宜为府兵马使。
沙陀素健斗，希朝欲藉以捍虏，为市牛羊，广畜牧，休养之。
其童耄自凤翔、兴元、太原道归者，皆还其部。
尽忠弟葛勒阿波率残部七百叩振武降，授左武卫大将军，兼阴山府都督。
执宜朝长安，赐金币袍马万计，授特进、金吾卫将军。
然议者以灵武迫吐蕃，恐后反覆生变，又滨边，益口则食翔价。
顷之，希朝镇太原，因诏沙陀举军从之。
希朝乃料其劲骑千二百，号沙陀军，置军使，而处馀众于定襄川。
执宜乃保神武川之黄花堆，更号阴山北沙陀。
是时，天子伐镇州，执宜以军七百为前锋，王承宗众数万伏木刀沟，与执宜遇，飞矢雨集。
执宜提军横贯贼阵鏖斗，李光颜等乘之，斩首万级。
镇兵解，进蔚州刺史。
王锷节度太原，建言： 硃邪族孳炽，散居北川，恐启野心，愿析其族隶诸州，势分易弱也。 
遂建十府以处沙陀。
八年，回鹘过碛南取西城、柳谷，诏执宜屯天德。
明年，伐吴元济，又诏执宜隶李光颜，破蔡人时曲，拔凌云栅。
元济平，授检校刑部尚书，犹隶光颜军。
长庆初，伐镇州，悉发沙陀，与易定军掎角，破贼深州。
执宜入朝，留宿卫，拜金吾卫将军。
大和中，柳公绰领河东，奏陉北沙陀素为九姓、六州所畏，请委执宜治云、朔塞下废府十一，料部人三千御北边，号代北行营，授执宜阴山府都督、代北行营招抚使，隶河东节度。
执宜死，子赤心嗣。
开成四年，回鹘径碛口，抵榆林塞。宰相掘罗勿以良马三百遗赤心，约共攻彰信可汗。
可汗死，节度使刘沔以沙陀击回鹘于杀胡山。
久之，伐潞，诛刘稹，诏赤心率代北骑军三千隶石雄为前军，破石会关，助王宰下天井，合太原军，次榆社，与监军使吕义忠禽杨弁。
潞州平，迁朔州刺史，仍为代北军使。
大中初，吐蕃合党项及回鹘残众寇河西，太原王宰统代北诸军进讨，沙陀常深入，冠诸军。
赤心所向，虏辄披靡，曰： 吾见赤马将军火生头上。 
始，沙陀臣吐蕃，其左老右壮，溷男女，略与同，而驰射趫悍过之，虏倚其兵，常苦边。
及归国，吐蕃由此亦衰。
宣宗已复三州、七关，征西戍皆罢，乃迁赤心蔚州刺史、云州守捉使。
庞勋乱，诏义成康承训为行营招讨使，赤心以突骑三千从。
承训兵绝涣水，遇伏，堕围中几没，赤心以骑五百掀出之。
勋欲速战，众八万，短兵接，赤心勒劲骑突贼，与官军夹击，败之。其弟赤衰以千骑追之亳东。
勋平，进大同军节度使，赐氏李，名国昌，预郑王属籍，赐亲仁里甲第。
回鹘叩榆林，扰灵、盐，诏国昌为鄜延节度使。
又寇天德，乃徙节振武，进检校司徒。
王仙芝陷荆、襄，朝廷发诸州兵讨捕，国昌遣刘迁统云中突骑逐贼，数有功。
乾符三年，段文楚为代北水陆发运、云州防御使。
是时无年，文楚晙损用度，下皆怨。
边校程怀信、王行审、盖寓、李存璋、薛铁山、康君立等曹议曰： 世多难，丈夫当投罅立功。
段公乃儒者，难共计。
拾取富贵若何？ 
咸曰： 善！ 
乃夜谒国昌子云中守捉使克用曰： 岁艰禀食削，吾等不忍饿死，公家威德著闻，请诛虐帅，安部内。 
克用许之，募得士万人，趋云州，次斗鸡台。
城中执文楚至，杀之；据州以闻，共丐克用为大同防御留后。
不许，发诸道兵进捕，诸道不甚力，而黄巢方引度江，朝廷度未能制，乃赦之，以国昌为大同军防御使。
国昌不受命，诏河东节度使崔彦昭、幽州张公素共击之，无功。
国昌与党项战，未决，大同川吐浑赫连鐸袭振武，尽取其赀械。
国昌穷，挈骑五百还云州，州不纳，鐸遂取之。
克用转侧蔚、朔间，裒兵才三千，屯新城，鐸引万人围之，隧而攻，三日不拔，鐸兵杀伤甚。
国昌自蔚州来，鐸引去。
僖宗以鐸领大同节度，畀讨国昌。
六年，诏昭义李钧为北面招讨使，督潞、太原兵屯代州；幽州李可举会鐸攻蔚州，国昌以一队当之。
克用分兵抵遮虏城拒钧，天大雪，士戺仆，钧众溃，还代州，军遂乱，钧死于兵。广明元年，以李琢为蔚、朔招讨都统，率兵数万屯代州。
克用使傅文达调蔚、朔兵，朔州刺史高文集缚以送琢。
琢进攻蔚州，国昌败，与克用举宗奔达靼。
鐸密畀酋长图之，克用得其计，因豪桀大会驰射，百步外针芒木叶无不中，部人大惊，即倡言： 今黄巢北寇，为中原患，一日天子赦我，愿与公等南向定天下，庸能终老沙碛哉！ 
达靼知不留，乃止。
巢攻潼关，入京师，诏河东监军陈景思发代北军。
时沙陀都督李友金屯兴唐军，萨葛首领米海万、安庆都督史敬存屯感义军，克用客塞下，众数千无所属。
景思闻天子西，乃与友金料骑五千入居绛，兵擅劫帑自私。
还代州，益募士三万，屯崞西，士嚣纵，友金不能制，谋曰： 今合大众，不得威名宿将，且无功。
吾兄司徒父子，材而雄，众所推畏，比得罪于朝，侨戍北部不敢还。
今若召之使将兵，代北豪英，一呼可集，整行伍，鼓而南，贼不足平也。 
景思曰： 善！ 
乃丐赦国昌，使讨贼赎罪。
有诏拜克用代州刺史、忻代兵马留后，促本军讨贼。
克用募达靼万人，趋代州，将南道太原。
节度使郑从谠塞石岭关，不得前，克用儳道至太原，营城下五日，邀粮赀，从谠不答，乃大略，还屯代州。
中和二年，蔚州刺史苏祐会赫连鐸兵将攻代州，克用率骑五百先袭蔚州，下之。
祐屯美女谷，鐸与幽州李可举众七万攻蔚州，谯栅相属。
克用直捣营，入蔚州，燔府库，弃而去，屯雁门。
国昌自达靼率兵归代州。
扰汾、并、楼烦，不释铠。
帝诏克用还军朔州。
于是义武节度使王处存、河中节度使王重荣传诏招克用同讨巢。
克用喜，即大阅雁门，得忻、代、蔚、朔、达靼众三万、骑五千而南。
于是国昌守代州。
郑从谠不肯假道，克用军傅太原而营，奉币马遗从谠，身从数骑呼曰： 我且西，愿与公一言。 
从谠升陴慰勉，归货币饔饩。
克用乃自阴地趋晋，会河中。
帝闻，擢克用雁门节度、神策天宁军镇遏、忻代观察使。
明年，宰相王鐸承制，授克用东北面行营都统，河东监军陈景思为监军使。
克用使弟克脩领彀骑五百度河，克用自夏阳济，留薛阿檀扼津口，次同州，壁乾坑，与贼战梁田坡，败之。进壁渭桥，遂收京师。
功第一，进同中书门下平章事、陇西郡公；国昌为代北军节度使。
未几，以克用领河东节度。
黄巢与秦宗权合寇河南。
四年，克用率河东、代北兵将自泽、潞下天井关，河阳诸葛爽堙井以拒，克用乃由河中济，趋许州，合徐、汴兵破尚让于太康。
战西华，又破之。
贼走，河南平。
追北曹州，还过汴，硃全忠邀之，克用留兵于郊，入舍上源馆。
夜帐饮，全忠自佐饔，进赀宝，握手谆劳。
是时，全忠忌克用桀迈难制，则连车外环，陈兵道左右。
克用醉。
乃攻馆，下拒战，亲将郭景铢灭烛扶克用，徐告之，尚被酒，乃引弓射。
会烟嚣四合，大震电，克用与薛志勤等间关升南谯门，缒走营。部下死者数百人，所获贼乘舆物尽亡之。
克用整众归太原，益训兵，将报仇，使弟克勤以万骑屯河中，乃请击全忠。使者八返，内外震恐，帝使内谒慰解。寻进位检校太傅、陇西郡王。
光启元年，幽州李可举、镇州王景崇言： 易定故燕、赵境，请取分之。 
于是可举攻易州，下之；景崇攻无极。
易定节度使王处存求救于克用，克用自将救无极，败镇人，攻马头，固新城。
镇兵走，处存复取易州。
凤翔李昌符、邠宁硃玫与全忠连和，观军容使田令孜恶克用与王重荣合，建言： 不可处近辅，请授王处存河中，而徙重荣于易定，则克用孤矣。 
帝从之。
重荣以告，克用怒曰： 我当从公提鼓出汜水关诛全忠，回歼穴鼠耳。 
重荣计曰： 公兵朝出关，则邠、岐兵夕傅吾堞，愿先治邠、岐。 
克用乃表言： 玫、昌符连全忠为乱，请以兵十五万度河枭二竖，然后平汴雪大耻，愿陛下戒严，无为贼所摇。 
帝遣使慰止，背相望也。
克用不奉诏，玫亦引邠、凤兵营沙苑。克用薄战，玫败，夜亡去。
克用还河中，天子出趣凤翔，道传兵且至，即趣宝鸡。
克用与重荣联章请还宫，愿留兵卫京师，即还镇。
帝惧，走大散关，驻兴元。
克用引归。
嗣襄王煴伪诏至太原，克用燔之，执其使，间道奉表兴元。
始，朝廷意玫结克用迫乘舆，及表至，示群臣，因腾晓山南诸镇，行在少安。
王行瑜斩玫，克用以千骑经略京畿。
三年，国昌卒。
俄而昭宗即位，进克用检校太师兼侍中。
大顺初，克用自攻赫连鐸于云州，拔东郛。幽州李匡威以兵三万救之，杀其将安金俊，克用走。
鐸与匡威共建言： 山南乱，克用实首之。
今乘其败，可伐而取也。 
全忠亦请与河北三镇共讨之。
宰相张浚是其计，乃下制削克用官爵、属籍，以浚为兵马招讨、制置、宣慰使，京兆尹孙揆副之，枢密使骆全諲为行营都监，华州节度使韩建为行营马步都虞候兼供军粮料使，王镕领河东东面，全忠南面，李匡威北面，并为行营招讨使。鐸副匡威，先薄战。
克用追潞兵，不肯行，共杀守将李克恭，送款于汴，南首阙下。
更诏揆为昭义节度使，克用将李存孝邀揆长子杀之。
匡威、鐸并吐蕃、黠戛斯众十万攻遮虏军，杀其将刘胡子。
克用乃屯浑河川，存孝与鐸战乐安，鐸败走。
浚入阴地关，壁汾、隰，薛铁山、李承嗣营洪洞迎战。
存孝次赵城，韩建夜出壮士三百乘其营，存孝伏以待，建兵大奔。
存孝攻绛州，未下，晋州刺史张行恭弃城走，建与浚遁还。
明年，克用奉表自陈，乃复拜检校太师、守中书令、陇西郡王。
克用悉兵攻鐸云州，以骑将薛阿檀为前军，设伏河上。
鐸纵骑追阿檀，遇伏而奔。鐸亡入吐浑。
克用取云州，以部将石善友为刺史、大同军防御使。
景福初，镇州王镕攻尧山，克用使李嗣勋击之，斩级三万，克用遂拔天长，略常山，度滹沱，燔其郛。
徇地至赵，取鼓、藁二城。
赫连鐸众八万攻天成军，克用飞檄发军太原，匡威已壁云州北郊，克用自神堆引军夜入云州，死战，走之。
乾宁元年，克用次新城，鐸膝行诣军门降，克用鞭而纵之。
进下武州，攻新州。李匡筹引步骑七万救之，克用迎战，斩首万级，俘少将三百，徇城下，新州降。
取妫州，匡筹弃幽州走。
明年，幽州降，克用以刘仁恭为留后，乃旋。
王行瑜、韩建、李茂贞连兵南阙下，杀李溪。
克用尽调北部兵度河，拔绛州，斩刺史王瑶。
次河中，王珂谒于道。
同州王行约奔京师。
围韩建于华州，京师震动，帝为幸石门、莎城，遣内谒郗廷昱慰劳，且言茂贞屯盩厔，行瑜屯兴平，克用乃进营渭桥。
帝以嗣延王戒丕、嗣丹王允诏克用击邠、凤。
克用奉诏，屯渭北，遣史俨以票骑三千护石门，且令王珂输河中粟备行在。
帝以赤诏嘉答，进克用诸道兵马都招讨使，命二嗣王兄事之，令促讨行瑜。
克用请帝还京师，以二千骑卫乘舆。
时宫室煨残，驻尚书省，百官丧马，克用进乘舆金具装二驷，又上百乘给从官。
进太师、兼中书令、邠宁四面行营都统。
行瑜坚壁梨园，茂贞自率师三万逼咸阳而屯。
克用请帝责茂贞罢兵，因削官爵，愿与河中共讨之。
帝诏弟事行瑜，贷茂贞，俾结好。硃诏赐魏国夫人陈氏。
陈，襄阳人也，善书，帝所爱，欲急平贼，故予之。
茂贞以兵援龙泉，克用使李罕之、李存审夜引兵劫其饷，援兵亡，行瑜溃而走，追杀万计。
行瑜入邠州，丐归款，克用使史俨入其城。行瑜死庆州，传自京师。
帝悉论幕府官属及诸子功，封爵之，克用赐号 忠贞平难功臣 ，进封晋王。
克用屯云阳，遣李习吉入朝，且请与王珂悉力讨茂贞，帝不许。
克用私于使者曰： 叛根不除，忧未艾也。 
天子发度支钱三十万缗劳其军。
时郓州硃宣兄弟为全忠所困，使来告，克用请道于魏救之。
兵解复斗，克用自将而往，使李存信率兵三万与史俨等次于莘，为魏兵所破。
克用怒，大略相、魏去。
始，茂贞畏克用见讨，修贡献如籓臣。
及克用还，绝贡献，与韩建谋以兵入朝。
帝惧，诏克用进卫京师。
帝谋度河幸太原，遣延王入克用军促迎天子。
既次渭北，建固请幸华州。
克用谓王曰： 患本于不断，顾上自为之。 
李存信攻魏，葛从周引众三万来援，战洹水上，汴人夜坎诸野，哄合，克用子落落马陷而颠，克用救之，亦颠；追兵迫，射之乃免。
存信已傅魏城，克用并力，罗弘信以捉生逆战，为克用所败，追及郛，叩阖而还。
于是陕州王珙攻河中，李嗣昭援珂，再战再胜，珙围解。
帝使延王持节至太原，谓克用曰： 不用卿计，故逮此，无可言者。
今我寄于华，百司群官无所托，非卿尚谁与忧？
不则不复见宗庙矣！ 
王至太原，克用留累月，每大张饮，王必以舞属克用，因陈国事，涕数行下，冀感动之。
时刘仁恭据幽州，贰于克用，数召兵不应，克用以书让之，仁恭得书，抵于地，遂显绝。
故克用内忧幽州，以好辞谢王，不复有西意。
俄自将屯蔚州，会晨大雺冥，仁恭来薄战，克用大败，走太原，大将多死。
全忠夺邢、磁、洺三州，茂贞度克用沮桡，无能出师，乃与韩建谩好，致书言帝暴露累年，请共治宫室迎天子。
初，长安自石门之奔，宫殿焚圮，及岐人再逆，火闾里皆尽，宫城昏夜狐狸鸣啼，无人迹。
帝幸华西溪，望旧京必泫然流涕，左右凄塞不得语。
王建方盗两川，茂贞欲披其鄙私之，数南师，不暇东，而全忠缮治洛阳，茂贞因约克用共其劳，克用辞穷，乃出赀为助。
光化初，帝还京师，诏克用与全忠解仇，宰相徐彦若、崔胤皆劝之。
克用势已折，然尚以功高位全忠上，耻先下之，时王镕方睦于汴，乃遗书镕，使为己倡。
全忠即遣使奉书币恭甚，克用亦报之。
然汴日益张，穷斗不置。
王珙请汴兵攻河中，克用使李嗣昭、张汉瑜援之，汴兵走。
葛从周取承天军，氏叔琮取辽州、乐平，进壁榆次，克用使周德威逐出之。
李嗣昭以步骑三万下太行，略河内，拔怀州，进攻河阳，汴人阎宝救之，嗣昭退保怀。
天复元年，全忠取晋、绛，逼河中，王珂告急，使相望，汴人扼空道，晋兵不得前，遂虏珂。
珂妻，克用女，不能救，全忠遂有河中，克用朝贡道亦梗。
全忠知克用迮不振，乃大举攻太原，分遣锐将氏叔琮等率魏博、兗郓、邢洺、义武、晋绛兵环入之，晋城邑多下。
会大雨，汴兵粮乏，士疟疠，遂解。
克用虽内愤悒，惮全忠强难与争，乃厚致币马谢，复请修好。
全忠遂取同、华，屯渭上。
帝如凤翔，李茂贞、韩全诲请召克用入卫。
克用间道遣使者奔问，并诒书全忠劝还汴，全忠不答。克用率兵趋平阳，攻吉上堡，破汴军于晋州。李嗣昭、周德威下慈、隰，进屯河中。
汴将硃友宁以兵十万壁其南，全忠自屯晋州。
晋人闻全忠至，皆失色。
时有虹贯德威营，氏叔琮薄垒疾斗，晋兵大败，仗械辎储皆尽。
友宁长驱略汾、慈、隰州，皆下，遂围太原，攻西门。
德威、嗣昭循山挈馀众得归，克用大恐，身荷版筑，率士拒守，阴于嗣昭、德威谋奔云州。
李存信曰： 不如依北蕃。 
国昌妻刘语克用曰： 闻王欲委城入蕃，审乎？
计谁出？ 
曰： 存信等为此。 
刘曰： 彼牧羊奴，安办远计。
王常笑王行瑜失城走而死，若何效之？
且王顷居达靼，危不免。
必一朝去此，祸不旋跬，渠能及北虏哉？ 
克用悟，乃止。
居数日，散士复集。
嗣昭夜扰友宁营，汴人惊，引去。
德威追之，抵白壁关，复收慈、隰、汾三州。
三年，克用攻晋州，闻帝自凤翔还京师，乃去。
云州都将王敬晖杀刺史刘再立，以地予刘仁恭；李嗣昭讨之。
仁恭援敬晖，嗣昭壁乐安，欲战，仁恭取敬晖，弃城去。
帝东迁，诏至太原，克用泣谓其下曰： 乘舆不复西矣。 
遣使者奔问行在，俄加号 协盟同力功臣。 
李茂贞、王建与邠州杨崇本遣使者来约义举，克用顾籓镇皆附汴，不可与共功，惟契丹阿保机尚可用，乃卑辞召之。
保机身到云中，与克用会，约为兄弟，留十日去，遗马千匹、牛羊万计，期冬大举度河，会昭宗弑而止。
四年，王建、李茂贞约克用大举。
建将康晏步骑二万与克用监军张承业会凤翔，是时汴将王重师守长安，刘知俊守同州，与战长安西，建兵败，遂不振。唐亡，建与淮南杨渥请克用自王一方，须贼平访唐宗室立之。
建请悉蜀工制乘舆御物。
克用答曰： 自王，非吾志也。 
建又劝茂贞王岐，茂贞孱褊，亦不敢当，但侈府第、僭宫禁而已。
建、渥乃自王。
是岁，克用有疾，城门自坏，明年卒。
赞曰：沙陀始归命天子，仰哺于边，世喋血助征讨，常为边兵雄。
至克用逢王室乱，遂有太原。
虏性惇固，少它肠，自负材果，欲经营天下而不克也。
兵虽胜，然数败；地虽得，辄复失，故熟视帝劫迁，缩颈羞汗，偷景待僵，不亦鄙乎！
赖其子慓锐，抑而复振。
是时，提兵托勤王者五族，然卒亡硃氏为唐涤耻者，沙陀也。
使克用稍知古今，能如齐桓、晋文，唐遽亡乎哉？
