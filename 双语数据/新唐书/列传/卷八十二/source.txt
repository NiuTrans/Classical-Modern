陆贽陆贽，字敬舆，苏州嘉兴人。
十八第进士，中博学宏辞。调郑尉，罢归。
寿州刺史张镒有重名，贽往见，语三日，奇之，请为忘年交。
既行，饷钱百万，曰： 请为母夫人一日费。 
贽不纳，止受茶一串，曰： 敢不承公之赐？ 
以书判拔萃补渭南尉。
德宗立，遣黜陟使庾何等十一人行天下。
贽说使者，请以五术省风俗，八计听吏治，三科登隽义，四赋经财实，六德保罢瘵，五要简官事。五术曰： 听谣诵审其哀乐，纳市贾观其好恶，讯簿书考其争讼，览车服等其俭奢，省作业察其趣舍。 八计曰： 视户口丰耗以稽抚字，视垦田赢缩以稽本末，视赋役薄厚以稽廉冒，视案籍烦简以稽听断，视囚系盈虚以稽决滞，视奸盗有无以稽禁御，视选举众寡以稽风化，视学校兴废以稽教导。 三科曰： 茂异，贤良，干蛊。 
四赋曰： 阅稼以奠税，度产以衰征，料丁壮以计庸，占商贾以均利。 
六德曰： 敬老，慈幼，救疾，恤孤，赈贫穷，任失业。 五要曰： 废兵之冗食，蠲法之挠人，省官之不急，去物之无用，罢事之非要。 
时皆韪其言。
迁监察御史。
帝在东宫，已闻其名矣，召为翰林学士。
会马燧讨贼河北，久不决，请济师；李希烈寇襄城。
诏问策安出，贽言：劳于服远，莫若脩近；多方以救失，莫若改行。
今幽、燕、恒、魏之势缓而祸轻，汝、洛、荥、汴之势急而祸重。
田悦覆败之余，无复远略，王武俊有勇无谋，硃滔多疑少决，互相制劫，急则合力，退则背憎，不能有越轶之患，此谓缓也。
希烈果于奔噬，忍于伤残，据蔡、许富全之地，而益以邓、襄虏获之实，东寇则饟道阻，北窥则都邑震，此谓急也。
代、朔、邠、灵自昔之精骑，上党、盟津今之选师，举而委之山东，将多而势分，兵广而财屈，则屯戍失于太繁也。
李勉，文吏也，而当汴必争地；哥舒曜之众，乌合也，扞襄城方锐之贼。
本非素习，首鼠莫前，则守御失于不足也。
今若还李芃河阳以援东都，李怀光解襄城之围，专以太原、泽、潞兵抗山东，则梁、宋安。
又言：立国之权，在审轻重，本大而末小，所以能固。
故治天下者，若身使臂，臂使指，小大适称而不悖。
王畿者，四方之本也；京邑者，王畿之本也。其势当京邑如身，王畿如臂，而四方如指，此天子大权也。
是以前世转天下租税，徙郡县豪杰，以实京师。
太宗列置府兵八百所，而关中五百，举天下不敌关中，则居重驭轻之意也。
方世承平久，武备微，故禄山乘外重之势，一举而覆两京。
然犹诸牧有马，州县有粮，肃宗得以中兴。
乾元后，外虞踵发，悉师东讨，故吐蕃乘虚，而先帝莫与为御，是失驭轻之权也。
既自陕还，惩艾前事，稍益禁卫，故关中有朔方、泾原、陇右之兵以捍西戎，河东有太原之兵以制北虏。
今朔方、太原众已屯山东，而神策六军悉戍关外，将不能尽敌，则请济师。
陛下为之辍边军，缺环卫，竭内厩之马、武库之兵，占将家子以益师，赋私畜以增骑。
又告乏财，则为算室庐，贷商人，设诸榷之科，日日以甚。
万有一如硃滔、李希烈负固边垒，窃发都甸者，何以备之？
夫关中，王业根本在焉。豪杰之在关中者，与籍于营卫不殊；车乘之在关中者，与列于厩牧不殊；财用之在关中者，与贮于帑藏不殊。
一朝有急，可取也。陛下幸听臣计，使芃还军援洛，怀光救襄城，希烈必走。
请神策军及将家子占而东者追还之，凡京师税间架、榷酒、抽贯、贷商、点召之令，一切停之，则端本整棼之术。
帝不纳。后泾师急变，贽言皆效。
从狩奉天，机务填总，远近调发，奏请报下，书诏日数百，贽初若不经思，逮成，皆周尽事情，衍绎孰复，人人可晓。
旁吏承写不给，它学士笔阁不得下，而贽沛然有余。
始，帝仓卒变故，每自克责。贽曰： 陛下引咎，尧、舜意也。然致寇者乃群臣罪。 
贽意指卢杞等。
帝护杞，因曰： 卿不忍归过朕，有是言哉。然自古兴衰，其亦有天命乎？
今之厄运，恐不在人也。 
贽退而上书曰：自安史之乱，朝廷因循涵养，而诸方自擅壤地，未尝会朝。
陛下将一区宇，乃命将兴师，以讨四方。
一人征行，十室资奉；居者疲馈转，行者苦锋镝；去留骚然，而闾里不宁矣。
聚兵日众，供费日博，常赋不给，乃议蹙限而加敛焉；加敛既殚，乃别配之；别配不足，于是榷算之科设，率贷之法兴。
禁防滋章，吏不堪命；农桑废于追呼，膏血竭于笞捶；兆庶嗷然，而郡邑不宁矣。
边陲之戍以保封疆，禁卫之旅以备巡警，邦之大防也。
陛下悉而东征，边备空屈，又搜私牧、责将家以出兵籍马。
夫私牧者，元勋贵戚之门也；将家者，统帅岳牧之后也；其复除征徭旧矣。
今夺其畜牧，事其子孙，丐假以给资装，破产以营卒乘，元臣贵位，孰不解体？
方且税侯王之庐，算裨贩之缗，贵不见优，近不见异，群情嚣然而关畿不宁矣。
陛下又谓百度弛废，则持义以掩恩，任法以成治，断失于太速，察伤于太精。
断速则寡恕于人，而疑似不容辨也；察精则多猜于物，而亿度未必然也。
寡恕而下惧祸，故反侧之衅生；多猜而下妨嫌，故苟且之患作。
由是叛乱继产，忿讟并兴，非常之虞，惟人主独不闻。
凶卒鼓行，白昼犯阙；重门无结草之御，环卫无谁何之人。
陛下虽有股肱之臣，耳目之佐，见危不能竭诚，临难不能效死，是则群臣之罪也。
陛下方以兴衰诿之天命，亦过矣。
《书》曰： 天视自我民视，天听自我民听。 
则天所视听，皆因于人，非人事外自有天命也。
纣之辞曰： 我生不有命在天？ 
此舍人事推天命，必不可之理也。
《易》曰： 自天祐之。 
仲尼以谓： 祐者助也。天之所助者顺也，人之所助者信也。履信思乎顺，是以祐之。 
《易》论天人祐助之际，必先履行，而吉凶之报象焉。
此天命在人，盖昭昭矣。
人事治而天降乱，未之有也；人事乱而天降康，亦未之有也。
尚恐有可疑者，请以近事信之。
自比兵兴，物力耗竭。人心惊疑如风涛然，汹汹靡定，族谋聚议，谓必有变。
则京师之人，固非悉通占术、晓天命也，则致寇之由，岂运当然？
夫治或生乱，乱或资治；有以无难而亡，多难而兴。
治或生乱者，恃治而不修也；乱或资治者，遭乱而能治也；无难而失者，忽万几之重，而忘忧畏也；多难而兴者，涉庶事之艰，而知敕慎也。
今生乱失序之事不可追矣，其资治兴邦之业，在刻励而谨修之。
当至危之机，得其道则兴，失则废，其间不容复有所悔也，惟勤思而熟计之。
舍己以从众，违欲以遵道，远憸佞，亲忠直，推至诚，去逆诈，斯道甚易知，甚易行，不耗神，不劬力，第约之于心耳。
何忧乎乱人，何畏乎厄运，何患乎不宁哉？
帝又问贽事切于今者，贽劝帝： 群臣参日，使极言得失。
若以军务对者，见不以时，听纳无倦。
兼天下之智以为聪明。 
帝曰： 朕岂不推诚！
然顾上封者，惟讥斥人短长，类非忠直。
往谓君臣一体，故推信不疑，至憸人卖为威福。
今兹之祸，推诚之敝也。
又谏者不密，要须归曲于朕，以自取名。
朕嗣位，见言事多矣，大抵雷同道听，加质则穷。故顷不诏次对，岂曰倦哉！ 
贽因是极谏曰：昔人有因噎而废食者，又有惧溺而自沈者，其为防患，不亦过哉！
愿陛下鉴之，毋以小虞而妨大道也。
臣闻人之所助在信，信之所本在诚。一不诚，心莫之保；一不信，言莫之行。
故圣人重焉。
传曰： 诚者，物之终始，不诚无物。 
物者事也，言不诚即无所事矣。
匹夫不诚，无复有事，况王者赖人之诚以自固，而可不诚于人乎？
陛下所谓诚信以致害者，臣窃非之。
孔子曰： 可与言而不与之言，失人；不可与言而与之言，失言。
智者不失人，亦不失言。 
陛下可审其言而不可不信，可慎其所与而不可不诚。
所谓民者，至愚而神。
夫蚩蚩之伦，或昏或鄙，此似于愚也。
然上之得失靡不辨，好恶靡不知，所秘靡不传，所为靡不效。
驭以智则诈，示以疑则偷；接不以礼则其徇义轻，抚不以情则其效忠薄。
上行则下从之，上施则下报之，若景附形，若响应声。
故曰： 惟天下至诚，为能尽其性。 
不尽于己而责尽于人，不诚于前而望诚于后，必绐而不信矣。
今方镇有不诚于国，陛下兴师伐之；臣有不信于上，陛下下令诛之。
有司奉命而不敢赦者，以陛下所有责彼所无也。
故诚与信不可斯须去己。
愿陛下慎守而力行之，恐非所以为悔也。
《传》曰： 人谁无过？
过而能改，善莫大焉。 
仲虺歌成汤之德曰： 改过不吝。 
吉甫美宣王之功曰： 衮职有阙，仲山甫补之。 
夫成汤圣君也，仲虺圣辅也，以圣辅赞圣君，不称其无过，称其改过；周宣中兴贤王也，吉甫文武贤臣也，歌诵其主，不美其无阙，而美其补阙。
则圣贤之意，贵于改过，较然甚明。
盖过差者，上智下愚所不免，惟智者能改而之善，愚者耻而之非也。
中古以降，其臣尚谀，其君亦自圣，掩盛德，行小道，乃有入则造膝，出则诡辞，奸由此滋，善由此沮，天子意由此惑，争臣罪由此生，媚道行而害斯甚矣。
太宗有文武仁义之德、治致太平之功，可谓盛矣，然而人到于今以从谏改过为称首。
是知谏而能从，过而能改，帝王之大烈也。
陛下谓谏官论事，引善自予，归过于上者，信非其美，然于盛德，未有亏焉。
纳而不违，传之适足增美；拒而违之，又安能禁之勿传？
不宜以此梗进言之路也。
圣人不忽细微，不侮鳏寡；奓言无验不必用，质言当理不必违；逊于志不必然，逆于心不必否；异于人不必是，同于众不必非；辞拙而效迂者不必愚，言甘而利重者不必智。考之以实，惟善所在，则可以尽天下之心矣。
夫人情蔽于所信，沮于所疑，忽于所轻，溺于所欲。
信偏则听言不尽其实，故有过当之言；疑甚则虽实不听其言，故有失实之听。
轻其人则遗可重之事，欲其事则存可弃之人。
苟纵所私，不考其实，则是失天下之心矣。
故常情之所轻，圣人之所重，不必慕高而好异也。
陛下又以雷同道说，加质则穷。
臣谓陛下虽穷其辞而未穷其理，能服其口而未服其心。
且下之情莫不愿达于上，上之情莫不求知于下。然而下常苦上之难达，上常苦下之难知。
若是者何？
九弊不去也。
所谓九弊者，上有六，下有三：好胜人，耻闻过，骋辩给，炫聪明，厉威严，恣强愎，上之弊也；谄谀、顾望、畏懦，下之弊也。
好胜而耻过，必甘佞辞，忌直言，则谄谀者进，而忠实之语不闻矣。
骋辩而炫明，必折人以言，虞人以诈，则顾望者自便，而切摩之益不尽矣。
厉威而恣愎，必不能降情接物，引咎在己，则畏懦者至，而情理之说不申矣。
人之难知，尧、舜所病，胡可以一酬一诘，而谓尽其能哉？
夫欲治天下，而不务得人心，则固不治矣；务得人心，而不勤接下，则心固不得矣；务接下而不辨君子小人，则下固不可接矣；务辨君子小人，而恶直嗜谀，则君子小人固不可辨矣。
趋和求媚，人之甚利存焉；犯颜冒祸，人之甚害存焉。
居上者易其言而以美利利之，犹惧忠告之不暨，况疏隔而猜忌者乎？
是时，贼未平，帝欲明年遂改元，而术家争言数钟百六，宜有所变，示天下复始。
帝乃议更益大号。
贽曰： 今乘舆播越，大憝未去，此人情向背、天意去就之隙。陛下宜痛自贬励，不宜益美名以累谦德。 
帝曰： 卿言固善，然要当小有变革，为朕计之。 
贽奏言： 古之人君，德合于天曰 皇 ，合于地曰 帝 ，合于人曰 王 ，父天母地以养人治物得其宜者曰 天子 ，皆大名也。
三代而上，所称象其德，不敢有加焉。
至秦乃兼曰 皇帝 ，流及后世昏僻之君，始有圣刘、天元之号。
故人主重轻，不在称谓，视德何如耳。
若以时屯当有变革，不若引咎降名，以祗天戒。
且矫旧失，至明也；损虚饰，大知也。
宁与加冗号以受实患哉？ 
帝从之。
会兴元赦令方具，帝以稿付贽，使商讨其详。
贽知帝执德不固，困则思治，泰则易骄，欲激之使强其意，即建言： 履非常之危者，不可以常道安；解非常之纷者，不可以常令谕。
陛下穷用兵甲，竭取财赋，变生京师，盗据宫闼。
今假王者四凶，僭帝者二竖，其他顾瞻怀贰，不可悉数。而欲纾多难，收群心，惟在赦令而已。
动人以言，所感已浅；言又不切，人谁肯怀？
故诚不至者物不感，损不极者益不臻。
夫悔过不得不深，引咎不得不尽，招延不可不广，润泽不可不弘，使天下闻之，廓然一变，人人得其所欲，安有不服哉？
其须改革科条，已别封上。
臣闻知过非难，改之难；言善非难，行之难。
《易》曰： 圣人感人心而天下和平。 
夫感者，诚发于心而形于事，事或未谕，故宣之于言，言必顾心，心必副事，三者相合，乃可求感。
惟陛下先断厥志，以施其辞，度可行者而宣之，不可者措之。无苟于言，以重取悔。 
帝纳之。
始，帝播迁，府藏委弃，卫兵无褚衣。
至是，天下贡奉稍至，乃于行在夹庑署琼林、大盈二库，别藏贡物。
贽谏，以为： 琼林、大盈于古无传。
旧老皆言：开元时贵臣饰巧以求媚，建言郡邑赋税，当委有司以制经用，其贡献悉归天子私有之。
荡心侈欲，亦终以饵寇。
今师旅方殷，疮痛呻吟之声未息，遽以珍贡私别库，恐群下有所觖望，请悉出以赐有功。
令后纳贡必归之有司，先给军赏，瑰怪纤丽无得以供。
是乃散小储成大储，捐小宝固大宝也。 
帝悟，即撤其署。
李怀光有异志，欲怒其军使叛，即上言： 兵禀薄，与神策不等，难以战。 
李晟密言其变，因请移屯。
帝遣贽见怀光议事。
贽还奏： 怀光寇奔不追，师老不用，群帅欲进，辄沮止其谋。
此必反，宜有以制之。 
因劝帝许晟移军。
初，贽与怀光语及晟，怀光妄诧曰： 吾无所藉晟。 
贽即美其强雄，使不得翻覆。
至是，请下诏书如其意者，且无辞归短于朝。
又建： 遣李建徽、阳惠元与晟并屯东渭桥，托言晟兵寡不足支贼，俾为掎角。
怀光虽不欲遣，且辞穷，无以沮解。 
帝犹豫曰： 晟移屯，怀光固怏怏，若又遣建徽等俱东，彼且为辞。
少须之。 晟已徙营，不阅旬，怀光果夺两节度兵。建徽挺身免，惠元死之。行在震惊，遂徙幸梁。
道有献瓜果者，帝嘉其意，欲授以试官。贽曰： 爵位，天下公器，不可轻也。 
帝曰： 试官虚名，且已与宰相议矣，卿其无嫌。 
贽奏： 信赏必罚，霸王之资也；轻爵亵刑，衰乱之渐也。
非功而获爵则轻，非罪而肆刑则亵。
天宝之季，嬖幸倾国，爵以情授，赏以宠加，纲纪始坏矣。
羯胡乘之，遂乱中夏。
财赋不足以供赐，而职官之赏兴焉；职员不足以容功，而散、试之号行焉。
今所病者爵轻也，设法贵之，犹恐不重，若又自弃，将何劝焉？
陛下谓试官为虚名，岂思之未熟邪？
夫立国惟义与权，诱人惟名与利。
名近虚，于教为重；利近实，于德为轻。
凡所以裁是非，立法制，则存乎其义；参虚实，揣轻重，则存乎其权。专实利而不济之以虚，则物有匮耗而不给矣；专虚名而不副之以实，则情有诞谩而不趋矣。
故锡货财，列禀秩，以彰实也；差品列，异服章，以饰虚也。
居上者达其变，相须以为表里，则为国之权得矣。
按甲令，有职事官、有散官、有勋官、有爵号。
其赋事受奉者，惟职事一官，以叙才能，以位勋德，所谓施实利而寓虚名也；勋、散、爵号，止于服色、资廕，以驭崇贵，以甄功劳，所谓假虚名佐实利者也。
今员外、试官与勋、散、爵号同，然而突铦锋、排祸难者以是酬之可谓重矣。
今献瓜一器、果一盛则受之，彼忘躯命者有以相谓矣，曰： 吾之躯命乃同瓜果。 
瓜果，草木也。若草木然，人何劝哉？
夫田父野人必欲得其欢心，厚赐之可也。 
俄以劳迁谏议大夫，仍为学士。
时凤翔节度使李楚琳杀张镒得位，虽数贡奉，议者颇言其挟两端，有所狙伺然。
帝亦不能容，其使至，皆不得召，欲以浑瑊代之。
贽谏曰： 楚琳之罪旧矣，今议者乃始纷纭，不亦晚哉？
且勤王之师在畿内者，急宣亟告，景刻不可差。
商岭既回远，而骆谷又为贼所扼，通王命者唯褒斜尔。若复阻，则诸镇之向背者，我胜则来，贼胜遂往，此焉几会，不容差跌。
使楚琳逞憾，敢为猖狂，南塞要冲，东与贼合，则我咽喉梗而心膂分矣，岂不病哉！
今顾望两端，是乃天诱其衷，通归涂，济大业也。 
帝释然，尽召见其使，优诏劳安之。
帝欲以内外从官普号 定难元从功臣 。
贽曰： 宫官具寮，恪居奔走，劳则有之，何功之云？
难则尝之，何定之云？
今与奋命者齿，恐沮战士之心，结勋臣之愤。 
帝乃止。
京师已平，帝欲召浑瑊访奔亡内人，给装使赴行在。
贽谏曰： 大难始平，而百役疲瘵之氓、重伤残废之卒，皆忍死扶疾，想闻德音。
盖事有先后，义有轻重，重者宜先，轻者宜后。
昔武王克殷，有未下车而为之者，有下车而为之者。
当今所务，谓宜以大臣驰传，迎复神主，脩饬郊丘，展禋享之礼，申告谢之意；恤死义，犒有功，崇进忠直，优问耆耄；定反侧，宽胁从，官失职，复废业，是皆宜先不可后也。
葺宫室，治服玩，耳目之娱，巾栉之侍，是皆宜后不可先也。
且内人当离溃之后，或为将士所私。
昔人掩绝缨、饮盗马者，岂忘其爱邪？
知为君之体然也。
天下固多亵人，何必独此？ 
帝不复下诏，犹遣使谕瑊资遣。
初，刘从一、姜公辅等材下不逮贽远甚，徒以单言暂谋偶有合，由下位建台宰。
而贽孤立一意，为左右权幸沮短，又言事无所回讳，阴失帝意，久之不得宰相。
还京，但为中书舍人。
母韦犹在江东，帝遣中人迎还京师。
俄以丧解官，客东都。
诸方赗遗一不取，惟韦皋以布衣交，先以闻，故所致辄称诏受之。
又诏中人护父柩至自吴会，葬洛阳。
服除，以权知兵部侍郎复召为学士。
入谢，伏地鲠泣，帝为兴，改容慰抚。
眷遇弥渥，天下属以为相，而窦参素不平，忌之。
贽亦数言参罪失。
贞元七年，罢学士，以兵部侍郎知贡举。
明年，参黜，乃以中书侍郎同中书门下平章事。
帝始任杨炎、卢杞，引树私党，排忠良，天下怨疾。
贞元后，惩艾其失，虽置宰相，至除用庶官，反覆参诘乃得下。
及贽秉政，始请台阁长官得自荐其属，有不职，坐举者。
帝初许之，或言诸司所引皆亲党，招赂遗，无实才，帝复诏宰相自择。贽奏言： 齐桓公问管仲害霸，对曰： 得贤不能任，害霸也；任贤不能固，害霸也；固始而不终，害霸也；与贤人谋事，而小人议之，害霸也。 
所谓小人者，非悉怀险诐以覆邦家也，盖趋向狭促，以沮议为出众，自异为不群，趣小利，昧远图，效小信，伤大道尔。
所谓台省长官，仆射、尚书、丞、郎、御史大夫、中丞是也。
陛下择辅相多出其中，行实不能顿殊也。
今乃谓不能进一二属吏，岂后位宰相则可择天下材乎？
夫求才者贵广，考课者贵精。
往武后收人心，务拔擢，非徒人得荐士，亦许自举其才，岂不易哉？
然而课责严，进退速，故当世称知人之明，累朝赖多士之用。
陛下赏鉴独任，难于公举，有登延之路，无练核之方。
武后以易得人，陛下以精失士。
今择宰相以重于庶品，选长官以愈于下流。及宰相献言，长吏荐士，则又纳横议，废始谋，是任以重者轻其言，待以轻者重其事也。 
帝虽嘉之，然卒停荐士诏。
旧制，吏部选以岁集。
乾元后，天下兵兴，率三年一调，吏员稽壅，则案牒丛淆，伪冒蒙真，吏缘以为奸，废置无纲，至十年不被调者，缺员或累岁不补。
贽乃请以内外员三分之，每岁计阙集人，检柅吏奸，天下便之。
当是时，贾耽、卢迈、赵憬同辅政，凡有司关白，三人者更相顾不肯判。
贽又请如故事，旬一人秉笔，所咨辄判。
又以西北边岁调河南、江淮兵，谓之 防秋 ，士不素练，战数败，将统制不一，亡以应敌。
乃上陈其弊曰：自禄山构乱，肃宗始撤边备，以靖中邦，借外威，宁内难，于是吐蕃乘衅，回纥矜功，中国不振，四十余年。
率伤耗之民，竭力以事，西输贿缯，北偿马资，尚不足满其意。
于是调敛四方，以屯疆陲，又不能遏其侵。
故小入则驱略，深入则戒严。
于时议安边者，皆务所难，忽所易，勉所短，略所长，行之而要不精，图之而功靡就。
夫势有难易，事有先后。
力大而敌脆，则先所难，是谓夺人之心也；力寡而敌坚，则先所易，是谓观衅而动也。
今财匮于中，人劳未瘳，而欲发师徒以犯猎寇境，复其侵疆，攻其坚城，前有胜负未必之虞，后有馈运不继之患。万一桡败，适所以启戎心，挫国威也。
以此安边，可谓不量势而务所难矣。
天之授有分，地之产有宜，是以五方之俗，长短各殊。
勉所短而敌长者殆，用所长而乘短者强。
且以水草为居，讨猎为生，便于驰突，不耻败亡，此戎狄所长，中国之短也。
而欲益兵搜乘，争驱角力，交锋原野之上，决命寻常之间，以此御寇，可谓勉所短而校其长矣。
务所难，勉所短，劳费百倍，终无成功，虽果成之，不挫则废。
诚以越天授，违地产，亏时势，以反物宜者也。
胡不守所易，用所长乎？
若乃择将吏，脩纪律，训齐师徒；耀德以佐威，能迩以示遐；禁侵暴以彰吾信，抑攻取以昭吾仁；彼求和则善之而勿与盟，彼为寇则备之而不报复。
此当今所易也。
贱力贵智，好生恶杀；轻利重人，忍小全大；安其居而动，俟其时后行。脩封疆，守要害，蹊堑隧，列屯营，谨禁防，明斥候，务农足食，非万全不谋，非百克不斗；寇小至则遏其入，寇大至则邀其归，据险以乘之，多方以误之，使其勇无所加，众无所用，掠则靡获，攻则不能，进有腹背支敌之虞，退有首尾不相救之患。
是谓乘其弊，不战而屈人兵。此中国之长也。
我之所长，戎狄之短也；我之所易，戎狄之难也。
以长制短，则用力寡而见功多；以易敌难，则财不匮而事速成。
舍此不务而反为所乘，斯谓倒持戈矛，以鐏授寇者也。
今皆务之矣，尚且守封未固，寇戎未惩者何邪？
病在谋无定用，众无适从；任者不必才，才者不必任；闻不必实，实不必闻；所信不必诚，所诚不必信；行不必当，当不必行。
又有六失焉。
夫兵有攻讨，有镇守。
权以纾难，暂以应机，事有便宜，谋有奇诡，不恤常制，不徇众情，死生进退，唯将所命，攻讨之兵也。
人情者，利焉则劝，习焉则安，保亲戚而后乐生，顾家业而后忘死，可以治术驭，不可以法制驱，镇守之兵也。
王者欲备封疆，御戎狄，则选镇守之兵以置之。
古之善选置者，必辨其土宜，察其技能，知其好恶。
用其力，不违其性；齐其俗，不易其宜；引其善，不责其所不能；禁其非，不处其所不欲。
类其部伍，安其家室，然后能使之乐其居，定其志。
以惠则感而不骄，以威则肃而不怨。
靡督课而自用，驰禁防而不携。
故守则固，战则强。
其术无它，便于人而已。
今远调屯士，以戍边陲，邀所不能，强所不欲，广其数不考于用，责其力不察其情，斯可为羽卫之仪，而无益备御之实也。
何者？
穷边之地，千里萧条，寒风裂肤，豺狼为邻，昼则荷戈以耕，夜则倚烽以觇，有剽害之虑，无休暇之娱，非生其域、习其风，幼而视焉，长而安焉，则不能宁居而狎其敌也。
关东百物阜殷，士忲温饱，比诸边隅，不翅天地。
闻绝塞荒陬，则辛酸动容；聆强蕃劲虏，则慑骇褫情。
又使去亲族，舍园庐，甘所辛酸，抗所慑骇，将冀为用，不亦疏乎？
又有休代之期，无统制之善，资奉姑息，譬如骄子，进不邀以成功，退不处以严宪，屈指计归，张颐待饲，师一挫伤，则乘其危桡，布路东溃。
平居殚资储以奉浮冗，临难弃城镇以摇疆场。其弊岂特无益哉？
谪徙之人，本以增户实边，立功自赎。
既无良之人，而思乱幸灾又甚于戍卒，适有防卫之烦，而无立功之益。
虽前代行之，固非可遵者也。
帅臣身不临边，而以偏师戍守。
大抵士之犀锐，悉选以自奉，委疲羸者以守要冲，寇至而不支，则劫执芟蹂，恣所欲得，比都府闻之，虏已旋返。
治兵若此，斯可谓措置乖方。
一失也。
赏以存劝，罚以示惩，以懋有庸，以威不恪。
故赏罚之于驭众，譬輗軏所以行车，衔勒所以服马也。
今将之号令不能行之军，国之典刑不能施之将，上下遵养，以苟岁时。
欲褒一有功，虑无功者怨，嫌疑而不赏；欲责一有罪，畏同恶者竦，隐忍而不诛。
故忘身效节者抵噪于众，偾军缓救者畜奸不畏，褒贬称毁，纷然相乱。
公者直己不求诸人，则罹困厄；奸者行私苟媚于众，则取优崇。
此义士勇夫所以痛心解体也。
又如遇敌而守不固，陈谋而功不成。责将帅，将帅曰资粮不足；责有司，有司曰须给无乏；更相为解，而朝廷含糊，未尝究诘。
故抱直者吞声，罔上者不惭。
驭众若此，可谓课责亏度。
二失也。
以课责之亏，措置之乖，将不得竭其才，卒不得尽其力，屯集虽众，无施战阵，虏常横行，以谓境无人焉。
吏习其常，惟曰兵少不敌，朝廷莫之省，则又调发益师，无裨于备御，而有弊于供亿。
闾井日耗，敛求日繁，倾家析产，榷盐税酒，无虑所入半以事边。
制用若此，可谓财匮于兵众矣。三失也。
今四夷最强盛者，莫如吐蕃。
举吐蕃众，未当中国十数大郡，而内虞外备与中国不殊，所以能寇边者无几。又器不犀利，甲不精完，材不趋敏。
动则中国慹其众不敢抗，静则惮其强不敢侵，何哉？
良以我之节制多，而彼之统帅一也。
且节制多，则人心不一；人心不一，则号令不行；号令不行，则进退难必；进退难必，则疾徐失宜；疾徐失宜，则机会不及；机会不及，则气势自衰。
斯乃勇废为尪，众失为弱。
开元、天宝时，制西北二蕃，则朔方、河西、陇右三节度而已，尚虑权分，或诏兼领之。
中兴未遑外讨，则侨四镇隶安定，以陇右附扶风，所当二蕃，则朔方、泾原、陇右、河东四节度而已，以关东戍卒属之。
虽任未得人，而措置之法存焉。
自贼泚乱以诱泾原，怀光反以污朔方，则分朔方为三节度，其镇军且四十，皆特诏任之，各有中人监军，咸得相抗。
既无军法临下，莫能禀属，边书告急，方使关白用兵，是谓从容拯溺，揖让救焚矣。
兵以气若势为用者也，气聚则盛，散则消；势合则威，析则弱。
今之边戍，势弱气消。
建军若此，可谓力分于将多矣。
四失也。
治戎之要，在均齐而已。
故军法无贵贱之差、多少之异，所以同其志、尽其力也。
被边长镇之兵，皆百战伤夷，角所能则习，度所处则危，考服役则劳，察临敌则勇，然衣禀止于当身，又为家室所分，居常冻馁。
而关东戍士，岁月更代，怯于应敌，懈于服劳，然衣禀优厚，继以茶药，资以蔬酱。
丰寡相县，势则远甚。
又有以边军诡为奏请遥隶神策者，禀赐之饶，有三倍之益。
此士类所以忿恨，经费所以褊匮。
夫事业未异，给养顿殊，人情所不甘也。
不为戎首，已可嘉者，况使协力同心，以攘寇难，臣知有所不能焉。
养士若此，可谓怨生于不均矣。
五失也。
凡任将帅，必先考察行能，然后指所授之方、所委之要，令自揣可否，以见要领。须某甲兵，藉某参属，用若干步骑，计若干资粮，何所列屯，何时成功，观其言，校其实。
若曰不足取，当艰之于初，不宜诒悔于后也；若曰可任，则当要之于终，不宜掣肘于内也。
故疑者不使，使者不疑。
劳神于拔选，端拱于委任，然后核否臧，信赏罚，受赏者不为滥，当罚者不敢辞，付授专则苟且之心息矣。
是以古之遣将者，君推毂而命之，又赐鈇钺，故军容不入国，国容不入军，机宜不以远决，号令不以两从。
今陛下命帅，先求易制者，多其部使力分，轻其任使心弱。
由是分阃责成之义废，死绥任咎之志衰。
一则听命，二则听命，止取承顺可矣，若有意乎靖难则不可。
两疆相接，两军相持，事机所急，罅不留息，况千里之远，九重之深，陈述之难明，听览之不专，欲事无遗策，虽圣亦有所不能焉。
守戍者以寡不敢抗，分镇者以无诏不敢救，逗留之顷，寇已奔逼。
牧马屯牛，鞠椎剽矣；啬夫樵妇，罄俘囚矣。
假令诏至发兵，更相顾望，莫敢遮碍，败者减百为一，获者衍百为千。
帅守以总制在朝，不恤于罪；陛下以权出己，不究厥情。
用帅若此，可谓机失于遥制矣。
六失也。
臣愚谓宜罢四方之防秋者，以其数析而三之：其一，责本道节度，募壮士愿屯边者徙焉；其一，则第以本道衣禀，责关内、河东募用蕃、夏子弟愿傅军者给焉；其一，以所输资粮给应募者，以安其业。
诏度支市牛，召工就诸屯缮完器具。
至者家给牛一，耕耨水火之器毕具，一岁给二口粮，赐种子，劝之播莳。须一年，则使自给，有余粟者，县官倍价以售。
既息调发之烦，又无幸免之弊，出则人自为战，处则家自为耕。
与夫暂屯遽罢，岂同日论哉！
然后建文武大臣一人为陇右元帅，自泾、陇、凤翔薄长武城，尽山南西道，凡节度府之兵皆属焉。又诏一人为朔方元帅，由鄜坊、邠宁揵灵夏，凡节度府之兵属焉。又诏一人为河东元帅，举河东，极振武，节度府之兵属焉。
各以临边要州为治所，所部州若府，遴柬良吏为刺史，外奉军兴，内课农桑，慎守中国所长，谨行当今所易，则八利可致，六失可去矣。
帝爱重其言，不从也。
班宏判度支，卒官，贽荐李巽，帝漫许之，而自用裴延龄。
贽言： 延龄僻戾躁妄，不可用。 
不听。
俄而延龄奸佞得君，天下仇恶，无敢言。
贽上书苦谏，帝不怿，竟以太子宾客罢。
贽本畏慎，未尝通宾客。
延龄揣帝意薄，谗短百绪，帝遂发怒，欲诛贽，赖阳城等交章论辨，乃贬忠州别驾。
后稍思之，会薛延为刺史，谕旨慰劳。
韦皋数上表请贽代领剑南，帝犹衔之，不肯与。
顺宗立，召还。
诏未至，卒，年五十二。赠兵部尚书，谥曰宣。
始，贽入翰林，年尚少，以材幸，天子常以辈行呼而不名。
在奉天，朝夕进见，然小心精洁，未尝有过，由是帝亲倚，至解衣衣之，同类莫敢望。
虽外有宰相主大议，而贽常居中参裁可否，时号 内相 。
尝为帝言： 今盗遍天下，宜痛自咎悔，以感人心。
昔成汤罪己以兴，楚昭王出奔，以一言善复国。
陛下诚不吝改过，以言谢天下，使臣持笔亡所忌，庶叛者革心。 
帝从之。故奉天所下制书，虽武人悍卒无不感动流涕。
后李抱真入朝，为帝言： 陛下在奉天、山南时，赦令至山东，士卒闻者皆感泣思奋。臣是时知贼不足平。 
议者谓兴元戡难功，虽爪牙宣力，盖贽有助焉。
狩山南也，道险涩，与从官相失，夜召贽不得，帝惊且泣，诏军中得贽者赏千金。
久之，上谒，帝喜见颜间，自太子以下皆贺。
及辅政，不敢自顾重，事有可否必言之，所言皆剀拂帝短，恳到深切。
或规其太过者，对曰： 吾上不负天子，下不负所学，皇它恤乎？ 
既放荒远，常阖户，人不识其面。
又避谤不著书，地苦瘴疠，只为《今古集验方》五十篇示乡人云。
赞曰：德宗之不亡，顾不幸哉！
在危难时听贽谋，及已平，追仇尽言，怫然以谗幸逐，犹弃梗。
至延龄辈，则宠任磐桓，不移如山，昏佞之相济也。
世言贽白罢翰林，以为与吴通玄兄弟争宠，窦参之死，贽漏其言，非也。
夫君子小人不两进，邪谄得君则正士危，何可訾耶？
观贽论谏数十百篇，讥陈时病，皆本仁义，可为后世法，炳炳如丹，帝所用才十一。
唐祚不竞，惜哉！
