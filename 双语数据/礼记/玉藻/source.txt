天子玉藻，十有二旒，前后邃延，龙卷以祭。
玄端而朝日于东门之外，听朔于南门之外，闰月则阖门左扉，立于其中。
皮弁以日视朝，遂以食，日中而馂，奏而食。日少牢，朔月大牢；五饮：上水、浆、酒、醴、酏。
卒食，玄端而居。
动则左史书之，言则右史书之，御瞽几声之上下。年不顺成，则天子素服，乘素车，食无乐。
诸侯玄端以祭，裨冕以朝，皮弁以听朔于大庙，朝服以日视朝于内朝。
朝，辨色始入。君日出而视之，退适路寝，听政，使人视大夫，大夫退，然后适小寝寝，释服。
又朝服以食，特牲三俎祭肺，夕深衣，祭牢肉，朔月少牢，五俎四簋，子卯稷食菜羹，夫人与君同庖。
君无故不杀牛，大夫无故不杀羊，士无故不杀犬、豕。
君子远庖厨，凡有血气之类，弗身践也。至于八月不雨，君不举。
年不顺成，君衣布搢本，关梁不租，山泽列而不赋，土功不兴，大夫不得造车马。
卜人定龟，史定墨，君定体。
君羔幦虎犆；大夫齐车，鹿幦豹犆，朝车；士齐车，鹿幦豹犆。
君子之居恒当户，寝恒东首。若有疾风迅雷甚雨，则必变，虽夜必兴，衣服冠而坐。
日五盥，沐稷而靧粱，栉用椫栉，发曦用象栉，进禨进羞，工乃升歌。
浴用二巾，上絺下绤，出杅，履蒯席，连用汤，履蒲席，衣布曦身，乃屦进饮。
将适公所，宿齐戒，居外寝，沐浴，史进象笏，书思对命；既服，习容观玉声，乃出，揖私朝，辉如也，登车则有光矣。
天子搢挺，方正于天下也，诸侯荼，前诎后直，让于天子也，大夫前诎后诎，无所不让也。
侍坐，则必退席；不退，则必引而去君之党。
登席不由前，为躐席。
徒坐不尽席尺，读书，食，则齐，豆去席尺。
若赐之食而君客之，则命之祭，然后祭；先饭辩尝羞，饮而俟。
若有尝羞者，则俟君之食，然后食，饭，饮而俟。
君命之羞，羞近者，命之品尝之，然后唯所欲。
凡尝远食，必顺近食。君未覆手，不敢飧；君既食，又饭飧，饭飧者，三饭也。
君既彻，执饭与酱，乃出，授从者。
凡侑食，不尽食；食于人不饱。
唯水浆不祭，若祭为已侪卑。
君若赐之爵，则越席再拜稽首受，登席祭之，饮卒爵而俟君卒爵，然后授虚爵。
君子之饮酒也，受一爵而色洒如也，二爵而言言斯，礼已三爵而油油以退，退则坐取屦，隐辟而后屦，坐左纳右，坐右纳左。
凡尊必上玄酒，唯君面尊，唯飨野人皆酒，大夫侧尊用棜，士侧尊用禁。
始冠，缁布冠，自诸侯下达，冠而敝之可也。
玄冠朱组缨，天子之冠也。
缁布冠缋緌，诸侯之冠也。
玄冠丹组缨，诸侯之齐冠也。
玄冠綦组缨，士之齐冠也。
缟冠玄武，子姓之冠也。
缟冠素纰，既祥之冠也。
垂緌五寸，惰游之士也，玄冠缟武，不齿之服也。居冠属武，自天子下达，有事然后緌。
五十不散送，亲没不髦，大帛不緌。
衣冠紫緌，自鲁桓公始也。朝玄端，夕深衣。
深衣三袪，缝齐倍要，衽当旁，袂可以回肘。
长中继掩尺。
袷二寸，祛尺二寸，缘广寸半。以帛裹布，非礼也。
士不衣织，无君者不贰采。
衣正色，裳间色。
非列采不入公门，振絺绤不入公门，表裘不入公门，袭裘不入公门。纩为茧，缊为袍，褝为絅，帛为褶。
朝服之以缟也，自季康子始也。
孔子曰： 朝服而朝，卒朔然后服之。 
曰： 国家未道，则不充其服焉。 
唯君有黼裘以誓省，大裘非古也。
君衣狐白裘，锦衣以裼之。
君之右虎裘，厥左狼裘。
士不衣狐白。
君子狐青裘豹褎，玄绡衣以裼之；麑裘青豻褎，绞衣以裼之；羔裘豹饰，缁衣以裼之；狐裘，黄衣以裼之。
锦衣狐裘，诸侯之服也。
犬羊之裘不裼，不文饰也不裼。
裘之裼也，见美也。
吊则袭，不尽饰也；君在则裼，尽饰也。
服之袭也，充美也，是故尸袭，执玉龟袭，无事则裼，弗敢充也。
笏：天子以球玉；诸侯以象；大夫以鱼须文竹；士竹本，象可也。
见于天子与射，无说笏，入大庙说笏，非古也。
小功不说笏，当事免则说之。
既搢必盥，虽有执于朝，弗有盥矣。
凡有指画于君前，用笏造，受命于君前，则书于笏，笏毕用也，因饰焉。
笏度二尺有六寸，其中博三寸，其杀六分而去一。
韠：君朱，大夫素，士爵韦。圜杀直，天子直，公侯前后方，大夫前方后挫角，士前后正。
韠下广二尺，上广一尺，长三尺，其颈五寸，肩革带博二寸。一命缊韨幽衡，再命赤韨幽衡，三命赤韨葱衡。
天子素带朱里终辟，而素带终辟，大夫素带辟垂，士练带率下辟，居士锦带，弟子缟带。
并纽约，用组、三寸，长齐于带，绅长制，士三尺，有司二尺有五寸。
子游曰： 参分带下，绅居二焉，绅韨结三齐。 大夫大带四寸。
杂带，君朱绿；大夫玄华，士缁辟，二寸，再缭四寸。
凡带，有率无箴功，肆束及带勤者，有事则收之，走则拥之。
王后袆衣，夫人揄狄；君命屈狄，再命袆衣，一命襢衣，士褖衣。
唯世妇命于奠茧，其它则皆从男子。凡侍于君，绅垂，足如履齐，颐溜垂拱，视下而听上，视带以及袷，听乡任左。凡君召，以三节：二节以走，一节以趋。
在官不俟屦，在外不俟车。士于大夫，不敢拜迎而拜送；士于尊者，先拜进面，答之拜则走。士于君所言，大夫没矣，则称谥若字，名士。
与大夫言，名士字大夫。
于大夫所，有公讳无私讳。
凡祭不讳，庙中不讳，教学临文不讳。
古之君子必佩玉，右征角，左宫羽。
趋以《采齐》，行以《肆夏》，周还中规，折还中矩，进则揖之，退则扬之，然后玉锵鸣也。故君子在车，则闻鸾和之声，行则鸣佩玉，是以非辟之心，无自入也。
君在不佩玉，左结佩，右设佩，居则设佩，朝则结佩，齐则綪结佩而爵韨。
凡带必有佩玉，唯丧否。
佩玉有冲牙；君子无故，玉不去身，君子于玉比德焉。
天子佩白玉而玄组绶，公侯佩山玄玉而朱组绶，大夫佩水苍玉而纯组绶，世子佩瑜玉而綦组绶，士佩瓀玟而缊组绶。
孔子佩象环五寸，而綦组绶。
童子之节也，缁布衣锦缘，锦绅，并纽锦，束发皆朱锦也。
童子不裘不帛，不屦絇，无缌服。
听事不麻，无事则立主人之北面，见先生从人而入。
侍食于先生异爵者，后祭先饭。
客祭，主人辞曰： 不足祭也。 
客飧，主人辞以疏。
主人自置其酱，则客自彻之。
一室之人，非宾客，一人彻。
壹食之人，一人彻。凡燕食，妇人不彻。
食枣桃李，弗致于核，瓜祭上环，食中弃所操。
凡食果实者后君子，火孰者先君子。
有庆，非君赐不贺。孔子食于季氏，不辞，不食肉而飧。
君赐车马，乘以拜赐；衣服，服以拜赐；君未有命，弗敢即乘服也。
君赐，稽首，据掌致诸地；酒肉之赐，弗再拜。
凡赐，君子与小人不同日。凡献于君，大夫使宰，士亲，皆再拜稽首送之。
膳于君，有荤桃茢，于大夫去茢，于士去荤，皆造于膳宰。
大夫不亲拜，为君之答己也。
大夫拜赐而退，士待诺而退，又拜，弗答拜。
大夫亲赐士，士拜受，又拜于其室。
衣服，弗服以拜。敌者不在，拜于其室。
凡于尊者有献，而弗敢以闻。士于大夫不承贺，下大夫于上大夫承贺。
亲在，行礼于人称父，人或赐之，则称父拜之。
礼不盛，服不充，故大裘不裼，乘路车不式。父命呼，唯而不诺，手执业则投之，食在口则吐之，走而不趋。
亲老，出不易方，复不过时。
亲癠色容不盛，此孝子之疏节也。
父殁而不能读父之书，手泽存焉尔；母殁而杯圈不能饮焉，口泽之气存焉尔。
君入门，介拂闑，大夫中枨与闑之间，士介拂枨。宾入不中门，不履阈，公事自闑西，私事自闑东。
君与尸行接武，大夫继武，士中武，徐趋皆用是。
疾趋则欲发而手足毋移，圈豚行不举足，齐如流，席上亦然。端行，颐溜如矢，弁行，剡剡起屦，执龟玉，举前曳踵，蹜蹜如也。
凡行容愓愓，庙中齐齐，朝庭济济翔翔。君子之容舒迟，见所尊者齐遬。足容重，手容恭，目容端，口容止，声容静，头容直，气容肃，立容德，色容庄，坐如尸，燕居告温温。
凡祭，容貌颜色，如见所祭者。
丧容累累，色容颠颠，视容瞿瞿梅梅，言容茧茧，戎容暨暨，言容詻詻，色容厉肃，视容清明。
立容辨，卑毋谄，头颈必中，山立时行，盛气颠实，扬休玉色。
凡自称：天子曰予一人，伯曰天子之力臣。
诸侯之于天子曰某土之守臣某，其在边邑，曰某屏之臣某。
其于敌以下曰寡人，小国之君曰孤，摈者亦曰孤。
上大夫曰下臣，摈者曰寡君之老，下大夫自名，摈者曰寡大夫。
世子自名，摈者曰寡君之适，公子曰臣孽。
士曰传遽之臣，于大夫曰外私。
大夫私事使，私人摈则称名，公士摈则曰寡大夫、寡君之老。大夫有所往，必与公士为宾也。
