亲始死，鸡斯徒跣，扱上衽，交手哭。恻怛之心，痛疾之意，伤肾干肝焦肺，水浆不入口，三日不举火，故邻里为之糜粥以饮食之。
夫悲哀在中，故形变于外也，痛疾在心，故口不甘味，身不安美也。
三日而敛，在床曰尸，在棺曰柩，动尸举柩，哭踊无数。
恻怛之心，痛疾之意，悲哀志懑气盛，故袒而踊之，所以动体安心下气也。
妇人不宜袒，故发胸击心爵踊，殷殷田田，如坏墙然，悲哀痛疾之至也。
故曰： 辟踊哭泣，哀以送之。
送形而往，迎精而反也。 
其往送也，望望然、汲汲然如有追而弗及也；其反哭也，皇皇然若有求而弗得也。
故其往送也如慕，其反也如疑。求而无所得之也，入门而弗见也，上堂又弗见也，入室又弗见也。
亡矣丧矣！不可复见矣！
故哭泣辟踊，尽哀而止矣。
心怅焉怆焉、惚焉忾焉，心绝志悲而已矣。
祭之宗庙，以鬼飨之，徼幸复反也。
成圹而归，不敢入处室，居于倚庐，哀亲之在外也；寝苫枕块，哀亲之在土也。
故哭泣无时，服勤三年，思慕之心，孝子之志也，人情之实也。
或问曰： 死三日而后敛者，何也？ 
曰：孝子亲死，悲哀志懑，故匍匐而哭之，若将复生然，安可得夺而敛之也。
故曰三日而后敛者，以俟其生也；三日而不生，亦不生矣。
孝子之心亦益衰矣；家室之计，衣服之具，亦可以成矣；亲戚之远者，亦可以至矣。
是故圣人为之断决以三日为之礼制也。
或问曰： 冠者不肉袒，何也？ 
曰：冠，至尊也，不居肉袒之体也，故为之免以代之也。
然则秃者不免，伛者不袒，跛者不踊，非不悲也；身有锢疾，不可以备礼也。
故曰：丧礼唯哀为主矣。
女子哭泣悲哀，击胸伤心；男子哭泣悲哀，稽颡触地无容，哀之至也。
或问曰： 免者以何为也？ 
曰：不冠者之所服也。
《礼》曰： 童子不缌，唯当室缌。 
缌者其免也，当室则免而杖矣。或问曰： 杖者何也？ 
曰：竹、桐一也。
故为父苴杖苴杖，竹也；为母削杖削杖，桐也。
或问曰： 杖者以何为也？ 
曰：孝子丧亲，哭泣无数，服勤三年，身病体羸，以杖扶病也。
则父在不敢杖矣，尊者在故也；堂上不杖，辟尊者之处也；堂上不趋，示不遽也。
此孝子之志也，人情之实也，礼义之经也，非从天降也，非从地出也，人情而已矣。
