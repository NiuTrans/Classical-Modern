发虑宪，求善良，足以謏闻，不足以动众；就贤体远，足以动众，未足以化民。
君子如欲化民成俗，其必由学乎！
玉不琢，不成器；人不学，不知道。
是故古之王者建国君民，教学为先。
《兑命》曰： 念终始典于学。 
其此之谓乎！虽有嘉肴，弗食，不知其旨也；虽有至道，弗学，不知其善也。
是故学然后知不足，教然后知困。
知不足，然后能自反也；知困，然后能自强也，故曰：教学相长也。
《兑命》曰： 斅学半。 
其此之谓乎！古之教者，家有塾，党有庠，术有序，国有学。
比年入学，中年考校。
一年视离经辨志，三年视敬业乐群，五年视博习亲师，七年视论学取友，谓之小成；九年知类通达，强立而不反，谓之大成。
夫然后足以化民易俗，近者说服，而远者怀之，此大学之道也。
《记》曰： 蛾子时术之。 
其此之谓乎！大学始教，皮弁祭菜，示敬道也；《宵雅》肄三，官其始也；入学鼓箧，孙其业也；夏楚二物，收其威也；未卜禘不视学，游其志也；时观而弗语，存其心也；幼者听而弗问，学不躐等也。
此七者，教之大伦也。
《记》曰： 凡学官先事，士先志。 
其此之谓乎！大学之教也，时教必有正业，退息必有居学。
不学操缦，不能安弦；不学博依，不能安《诗》；不学杂服，不能安礼；不兴其艺，不能乐学。
故君子之于学也，藏焉，修焉，息焉，游焉。
夫然，故安其学而亲其师，乐其友而信其道。是以虽离师辅而不反也。
《兑命》曰： 敬孙务时敏，厥修乃来。 
其此之谓乎！今之教者，呻其占毕，多其讯言，及于数进，而不顾其安。
使人不由其诚，教人不尽其材；其施之也悖，其求之也佛。
夫然，故隐其学而疾其师，苦其难而不知其益也，虽终其业，其去之必速。教之不刑，其此之由乎！
大学之法，禁于未发之谓豫，当其可之谓时，不陵节而施之谓孙，相观而善之谓摩。
此四者，教之所由兴也。
发然后禁，则捍格而不胜；时过然后学，则勤苦而难成；杂施而不孙，则坏乱而不修；独学而无友，则孤陋而寡闻；燕朋逆其师；燕辟废其学。
此六者，教之所由废也。
君子既知教之所由兴，又知教之所由废，然后可以为人师也。
故君子之教喻也，道而弗牵，强而弗抑，开而弗达。
道而弗牵则和，强而弗抑则易，开而弗达则思；和易以思，可谓善喻矣。
学者有四失，教者必知之。
人之学也，或失则多，或失则寡，或失则易，或失则止。
此四者，心之莫同也。
知其心，然后能救其失也。
教也者，长善而救其失者也。
善歌者，使人继其声；善教者，使人继其志。
其言也约而达，微而臧，罕譬而喻，可谓继志矣。
君子知至学之难易，而知其美恶，然后能博喻；能博喻然后能为师；能为师然后能为长；能为长然后能为君。
故师也者，所以学为君也。
是故择师不可不慎也。
《记》曰： 三王四代唯其师 此之谓乎！
凡学之道，严师为难。
师严然后道尊，道尊然后民知敬学。
是故君之所不臣于其臣者二：当其为尸则弗臣也，当其为师则弗臣也。
大学之礼，虽诏于天子，无北面；所以尊师也。
善学者，师逸而功倍，又从而庸之；不善学者，师勤而功半，又从而怨之。
善问者，如攻坚木，先其易者，后其节目，及其久也，相说以解；不善问者反此。
善待问者，如撞钟，叩之以小者则小鸣，叩之以大者则大鸣，待其从容，然后尽其声；不善答问者反此。
此皆进学之道也。
记问之学，不足以为人师。
必也其听语乎，力不能问，然后语之；语之而不知，虽舍之可也。
良冶之子，必学为裘；良弓之子，必学为箕；始驾马者反之，车在马前。
君子察于此三者，可以有志于学矣。
古之学者：比物丑类。
鼓无当于五声，五声弗得不和。水无当于五色，五色弗得不章。学无当于五官。五官弗得不治。师无当于五服，五服弗得不亲。
君子曰：大德不官，大道不器，大信不约，大时不齐。
察于此四者，可以有志于学矣。
三王之祭川也，皆先河而后海；或源也，或委也。
此之谓务本。
