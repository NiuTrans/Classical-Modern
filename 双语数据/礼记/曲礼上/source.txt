《曲礼》曰： 毋不敬，俨若思，安定辞。 
安民哉！
傲不可长，欲不可从，志不可满，乐不可极。
贤者狎而敬之，畏而爱之。
爱而知其恶，憎而知其善。积而能散，安安而能迁。
临财毋苟得，临难毋苟免。
很毋求胜，分毋求多。
疑事毋质，直而勿有。
若夫，坐如尸，立如斋。
礼从宜，使从俗。夫礼者所以定亲疏，决嫌疑，别同异，明是非也。
礼，不妄说人，不辞费。
礼，不逾节，不侵侮，不好狎。
道德仁义，非礼不成，教训正俗，非礼不备。分争辨讼，非礼不决。君臣上下父子兄弟，非礼不定。宦学事师，非礼不亲。班朝治军，莅官行法，非礼威严不行。祷祠祭祀，供给鬼神，非礼不诚不庄。
是以君子恭敬撙节退让以明礼。
鹦鹉能言，不离飞鸟；猩猩能言，不离禽兽。
今人而无礼，虽能言，不亦禽兽之心乎？
夫唯禽兽无礼，故父子聚麀。
是故圣人作，为礼以教人。使人以有礼，知自别于禽兽。
太上贵德，其次务施报。
礼尚往来。
往而不来，非礼也；来而不往，亦非礼也。
人有礼则安，无礼则危。故曰：礼者不可不学也。
夫礼者，自卑而尊人。虽负贩者，必有尊也，而况富贵乎？
富贵而知好礼，则不骄不淫；贫贱而知好礼，则志不慑。
人生十年曰幼，学。二十曰弱，冠。三十曰壮，有室。四十曰强，而仕。五十曰艾，服官政。六十曰耆，指使。七十曰老，而传。八十、九十曰耄，七年曰悼，悼与耄虽有罪，不加刑焉。
百年曰期，颐。
大夫七十而致事。若不得谢，则必赐之几杖，行役以妇人。
适四方，乘安车。
自称曰老夫，于其国则称名；越国而问焉，必告之以其制。
谋于长者，必操几杖以从之。长者问，不辞让而对，非礼也。
凡为人子之礼：冬温而夏清，昏定而晨省，在丑夷不争。
夫为人子者，三赐不及车马。
故州闾乡党称其孝也，兄弟亲戚称其慈也，僚友称其弟也，执友称其仁也，交游称其信也。
见父之执，不谓之进不敢进，不谓之退不敢退，不问不敢对。
此孝子之行也。
夫为人子者：出必告，反必面，所游必有常，所习必有业。
恒言不称老。
年长以倍则父事之，十年以长则兄事之，五年以长则肩随之。
群居五人，则长者必异席。
为人子者，居不主奥，坐不中席，行不中道，立不中门。
食飨不为概，祭祀不为尸。听于无声，视于无形。
不登高，不临深。
不茍訾，不茍笑。
孝子不服暗，不登危，惧辱亲也。
父母存，不许友以死。不有私财。
为人子者：父母存，冠衣不纯素。
孤子当室，冠衣不纯采。
幼子常视毋诳，童子不衣裘裳。
立必正方。不倾听。
长者与之提携，则两手奉长者之手。
负剑辟咡诏之，则掩口而对。
从于先生，不越路而与人言。
遭先生于道，趋而进，正立拱手。
先生与之言则对；不与之言则趋而退。
从长者而上丘陵，则必向长者所视。
登城不指，城上不呼。
将适舍，求毋固。
将上堂，声必扬。
户外有二屦，言闻则入，言不闻则不入。
将入户，视必下。
入户奉扃，视瞻毋回；户开亦开，户阖亦阖；有后入者，阖而勿遂。
毋践屦，毋踖席，抠衣趋隅。
必慎唯诺。
大夫士出入君门，由闑右，不践阈。
凡与客入者，每门让于客。
客至于寝门，则主人请入为席，然后出迎客。客固辞，主人肃客而入。
主人入门而右，客入门而左。
主人就东阶，客就西阶，客若降等，则就主人之阶。主人固辞，然后客复就西阶。
主人与客让登，主人先登，客从之，拾级聚足，连步以上。上于东阶则先右足，上于西阶则先左足。
帷薄之外不趋，堂上不趋，执玉不趋。
堂上接武，堂下布武。室中不翔，并坐不横肱。
授立不跪，授坐不立。
凡为长者粪之礼，必加帚于箕上，以袂拘而退；其尘不及长者，以箕自乡而扱之。
奉席如桥衡，请席何乡，请衽何趾。
席：南乡北乡，以西方为上；东乡西乡，以南方为上。
若非饮食之客，则布席，席间函丈。
主人跪正席，客跪抚席而辞。
客彻重席，主人固辞。
客践席，乃坐。
主人不问，客不先举。
将即席，容毋怍。
两手抠衣去齐尺。衣毋拨，足毋蹶。
先生书策琴瑟在前，坐而迁之，戒勿越。
虚坐尽后，食坐尽前。
坐必安，执尔颜。
长者不及，毋儳言。
正尔容，听必恭。
毋剿说，毋雷同。
必则古昔，称先王。
侍坐于先生：先生问焉，终则对。
请业则起，请益则起。
父召无诺，先生召无诺，唯而起。
侍坐于所尊敬，毋余席。
见同等不起。
烛至起，食至起，上客起。
烛不见跋。
尊客之前不叱狗。
让食不唾。侍坐于君子，君子欠伸，撰杖屦，视日蚤莫，侍坐者请出矣。
侍坐于君子，君子问更端，则起而对。
侍坐于君子，若有告者曰，愿有复也；则左右屏而待。
毋侧听，毋噭应，毋淫视，毋怠荒。
游毋倨，立毋跛，坐毋箕，寝毋伏。
敛发毋髢，冠毋免，劳毋袒，暑毋褰裳。
侍坐于长者，屦不上于堂，解屦不敢当阶。
就屦，跪而举之，屏于侧。乡长者而屦；跪而迁屦，俯而纳屦。离坐离立，毋往参焉；离立者，不出中间。
男女不杂坐，不同椸枷，不同巾栉，不亲授。
嫂叔不通问，诸母不漱裳。
外言不入于梱，内言不出于梱。女子许嫁，缨；非有大故，不入其门。
姑姊妹女子子，已嫁而反，兄弟弗与同席而坐，弗与同器而食。
父子不同席。
男女非有行媒，不相知名；非受币，不交不亲。
故日月以告君，齐戒以告鬼神，为酒食以召乡党僚友，以厚其别也。
取妻不取同姓；故买妾不知其姓则卜之。
寡妇之子，非有见焉，弗与为友。
贺取妻者，曰： 某子使某闻子有客，使某羞。 
贫者不以货财为礼，老者不以筋力为礼。
名子者不以国，不以日月，不以隐疾，不以山川。
男女异长。男子二十，冠而字。父前，子名；君前，臣名。
女子许嫁，笄而字。凡进食之礼，左殽右胾，食居人之左，羹居人之右。
脍炙处外，醯酱处内，葱渫处末，酒浆处右。
以脯脩置者，左朐右末。客若降等执食兴辞，主人兴辞于客，然后客坐。
主人延客祭：祭食，祭所先进。殽之序，遍祭之。
三饭，主人延客食胾，然后辩殽。
主人未辩，客不虚口。
侍食于长者，主人亲馈，则拜而食；主人不亲馈，则不拜而食。
共食不饱，共饭不泽手。
毋抟饭，毋放饭，毋流歠，毋咤食，毋啮骨，毋反鱼肉，毋投与狗骨。毋固获，毋扬饭。饭黍毋以箸。毋嚃羹，毋絮羹，毋刺齿，毋歠醢。客絮羹，主人辞不能亨。
客歠醢，主人辞以窭。濡肉齿决，干肉不齿决。
毋嘬炙。卒食，客自前跪，彻饭齐以授相者，主人兴辞于客，然后客坐。
侍饮于长者，酒进则起，拜受于尊所。
长者辞，少者反席而饮。
长者举未釂，少者不敢饮。
长者赐，少者、贱者不敢辞。
赐果于君前，其有核者怀其核。
御食于君，君赐余，器之溉者不写，其余皆写。
馂余不祭。父不祭子，夫不祭妻。
御同于长者，虽贰不辞，偶坐不辞。
羹之有菜者用梜，其无菜者不用梜。
为天子削瓜者副之，巾以絺。
为国君者华之，巾以绤。
为大夫累之，士疐之，庶人龁之。
父母有疾，冠者不栉，行不翔，言不惰，琴瑟不御，食肉不至变味，饮酒不至变貌，笑不至矧，怒不至詈。
疾止复故。有忧者侧席而坐，有丧者专席而坐。
水潦降，不献鱼鳖，献鸟者拂其首，畜鸟者则勿拂也。
献车马者执策绥，献甲者执胄，献杖者执末。
献民虏者操右袂。
献粟者执右契，献米者操量鼓。
献孰食者操酱齐。
献田宅者操书致。
凡遗人弓者：张弓尚筋，弛弓尚角。右手执箫，左手承弣。
尊卑垂帨。
若主人拜，则客还辟，辟拜。
主人自受，由客之左接下承弣；乡与客并，然后受。
进剑者左首。
进戈者前其鐏，后其刃。
进矛戟者前其镦。
进几杖者拂之。
效马效羊者右牵之；效犬者左牵之。
执禽者左首。
饰羔雁者以缋。
受珠玉者以掬。
受弓剑者以袂。
饮玉爵者弗挥。
凡以弓剑、苞苴、箪笥问人者，操以受命，如使之容。凡为君使者，已受命，君言不宿于家。
君言至，则主人出拜君言之辱；使者归，则必拜送于门外。
若使人于君所，则必朝服而命之；使者反，则必下堂而受命。
博闻强识而让，敦善行而不怠，谓之君子。
君子不尽人之欢，不竭人之忠，以全交也。
《礼》曰：此言孙可以为王父尸，子不可以为父尸。
为君尸者，大夫士见之，则下之。
君知所以为尸者，则自下之，尸必式。
乘必以几。
齐者不乐不吊。
居丧之礼，毁瘠不形，视听不衰。升降不由阼阶，出入不当门隧。
居丧之礼，头有创则沐，身有疡则浴，有疾则饮酒食肉，疾止复初。
不胜丧，乃比于不慈不孝。
五十不致毁，六十不毁，七十唯衰麻在身，饮酒食肉，处于内。
生与来日，死与往日。知生者吊，知死者伤。
知生而不知死，吊而不伤；知死而不知生，伤而不吊。
吊丧弗能赙，不问其所费。问疾弗能遗，不问其所欲。见人弗能馆，不问其所舍。
赐人者不曰来取。与人者不问其所欲。
适墓不登垄，助葬必执绋。
临丧不笑。
揖人必违其位。
望柩不歌。
入临不翔。
当食不叹。
邻有丧，舂不相。
里有殡，不巷歌。
适墓不歌。
哭日不歌。
送丧不由径，送葬不辟涂潦。
临丧则必有哀色，执绋不笑，临乐不叹；介胄，则有不可犯之色。
故君子戒慎，不失色于人。
国君抚式，大夫下之。
大夫抚式，士下之。
礼不下庶人，刑不上大夫。
刑人不在君侧。
兵车不式。
武车绥旌，德车结旌。史载笔，士载言。
前有水，则载青旌。前有尘埃，则载鸣鸢。
前有车骑，则载飞鸿。前有士师，则载虎皮。前有挚兽，则载貔貅。行：前朱鸟而后玄武，左青龙而右白虎。
招摇在上，急缮其怒。
进退有度，左右有局，各司其局。
父之雠，弗与共戴天。
兄弟之雠不反兵。
交游之雠不同国。
四郊多垒，此卿大夫之辱也。
地广大，荒而不治，此亦士之辱也。
临祭不惰。
祭服敝则焚之，祭器敝则埋之，龟策敝则埋之，牲死则埋之。
凡祭于公者，必自彻其俎。
卒哭乃讳。礼，不讳嫌名。
二名不偏讳。逮事父母，则讳王父母；不逮事父母，则不讳王父母。
君所无私讳，大夫之所有公讳。
《诗》、《书》不讳，临文不讳。庙中不讳。
夫人之讳，虽质君之前，臣不讳也；妇讳不出门。
大功小功不讳。
入竟而问禁，入国而问俗，入门而问讳。
外事以刚日，内事以柔日。
凡卜筮日：旬之外曰远某日，旬之内曰近某日。
丧事先远日，吉事先近日。
曰： 为日，假尔泰龟有常，假尔泰筮有常。 
卜筮不过三，卜筮不相袭。
龟为卜，策为筮，卜筮者，先圣王之所以使民信时日、敬鬼神、畏法令也；所以使民决嫌疑、定犹与也。故曰： 疑而筮之，则弗非也；日而行事，则必践之。 
君车将驾，则仆执策立于马前。
已驾，仆展軨、效驾，奋衣由右上取贰绥，跪乘，执策分辔，驱之五步而立。
君出就车，则仆并辔授绥。
左右攘辟，车驱而驺。
至于大门，君抚仆之手而顾，命车右就车；门闾沟渠，必步。
凡仆人之礼，必授人绥。
若仆者降等，则受；不然，则否。
若仆者降等，则抚仆之手；不然，则自下拘之。客车不入大门。
妇人不立乘。
犬马不上于堂。
故君子式黄髪，下卿位，入国不驰，入里必式。
君命召，虽贱人，大夫士必自御之。
介者不拜，为其拜而蓌拜。
祥车旷左，乘君之乘车不敢旷左；左必式。
仆御、妇人则进左手，后右手；御国君，则进右手、后左手而俯。国君不乘奇车。
车上不广欬，不妄指。
立视五巂，式视马尾，顾不过毂。
国中以策彗恤勿驱。尘不出轨。
国君下齐牛，式宗庙。
大夫士下公门，式路马。
乘路马，必朝服载鞭策，不敢授绥，左必式。
步路马，必中道。
以足蹙路马刍，有诛。齿路马，有诛。
