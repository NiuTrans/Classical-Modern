古者深衣，盖有制度，以应规、矩、绳、权、衡。
短毋见肤，长毋被土。
续衽，钩边。要缝半下；袼之高下，可以运肘；袂之长短，反诎之及肘。
带下毋厌髀，上毋厌胁，当无骨者。
制：十有二幅以应十有二月。
袂圜以应规；曲袷如矩以应方；负绳及踝以应直；下齐如权衡以应平。
故规者，行举手以为容；负绳抱方者，以直其政，方其义也。故《易》曰：坤， 六二之动，直以方 也。
下齐如权衡者，以安志而平心也。
五法已施，故圣人服之。
故规矩取其无私，绳取其直，权衡取其平，故先王贵之。
故可以为文，可以为武，可以摈相，可以治军旅，完且弗费，善衣之次也。
具父母、大父母，衣纯以缋；具父母，衣纯以青。
如孤子，衣纯以素。
纯袂、缘、纯边，广各寸半。
