周文君免士工师藉，相吕仓，国人不说也。
君有闵闵之心。
谓周文君曰： 国必有诽誉，忠臣令诽在己，誉在上。
宋君夺民时以为台，而民非之，无忠臣以掩盖之也。
子罕释相为司空，民非子罕而善其君。
齐桓公宫中七市，女闾七百，国人非之。
管仲故为三归之家，以掩桓公，非自伤于民也?
《春秋》记臣弑君者以百数，皆大臣见誉者也。
故大臣得誉，非国家之美也。
故众庶成疆，增积成山。 
周君遂不免。
