赵收天下，且以伐齐。
苏秦为齐上括说赵王曰： 臣闻古之贤君，德行非施于海内也，教顺慈爱，非布于万民也，祭祀时享，非当于鬼神也，甘露降，风雨时至，农夫登，年谷丰盈，众人喜之，而贤主恶之。
今足下功力，非数痛加于秦国，而怨毒积恶，非曾深凌于韩也。
臣窃外闻大臣及下吏之议。皆言主前专据，以秦为爱赵而憎韩。
臣窃以事观之，秦岂得爱赵而憎韩哉？
欲亡韩吞两周之地，故以韩为饵，先出声于天下，欲邻国闻而观之也。
恐其事不成，故出兵以佯示赵、魏。
恐天下之警觉，故微韩以贰之。
恐天下疑己，故出质以为信。
声德于与国，而实伐空韩。
臣窃观其图之也。议秦以谋计，必出于是。
且夫说士之计，皆曰韩亡三川，魏灭晋国，恃韩未穷，而祸及于赵。
且物固有势异而患同者，又有势同而患异者。
昔者楚人久伐而中山亡。
今燕尽韩之河南，距沙丘，而至钜鹿之界三百里；距于捍关，至于榆中千五百里。
秦尽韩、魏之上党，则地与国都邦属而壤挈者七百里。
秦以三军强弩坐羊唐之上，即地去邯郸二十里。
且秦以三军攻王之上党而危其北，则句注之西，非王之有也。
今鲁句注禁常山而守，三百里通于燕之唐、曲吾，此代马胡驹不东，而昆山之玉不出也。此三宝者，又非王之有也。
今从于强秦国之伐齐，臣恐其祸出于是矣。
昔者五国之王尝合横而谋伐赵，叁分赵国壤地，著之盘盂，属之仇柞。
五国之兵有日矣，韩乃西师以禁秦国，使秦发令素服而听，反温、枳、高平于魏，反三公、什清于赵，此王之明知也。
夫韩事赵宜正为上交；今乃以抵罪取伐，臣恐其后事王者之不敢自必也。
今王收天下，必以王为得。
韩危社稷以事王，天下必重王。
然则韩义王以天下就之，下至韩慕王以天下收之，是一世之命，制于王已。
臣愿大王深与左右群臣卒计而重谋，先事成虑而熟图之也。 
