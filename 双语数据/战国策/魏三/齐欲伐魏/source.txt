齐欲伐魏，魏使人谓淳于髡曰： 齐欲伐魏，能解魏患，唯先生也。
敝邑有宝璧二双，文马二驷，请致之先生。 
淳于髡曰： 诺。 
入说齐王曰： 楚，齐之仇敌也；魏，齐之与国也。
夫伐与国，使仇敌制其余敝，名丑而实危，为王弗取也。 齐王曰： 善。 
乃不伐魏。
客谓齐王曰： 淳于髡言不伐魏者，受魏之璧、马也。 
王以谓淳于髡曰： 闻先生受魏之璧、马，有诸? 
曰： 有之。 
 然则先生之为寡人计之何如? 
淳于髡曰； 伐魏之事不便，魏虽刺髡，于王何益?
若诚不便，魏虽封髡，于王何损?
且夫王无伐与国之诽，魏无见亡之危，百姓无被兵之患，髡有璧、马之宝，于王何伤乎? 
