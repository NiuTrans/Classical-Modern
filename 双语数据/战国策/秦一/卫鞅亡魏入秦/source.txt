卫鞅亡魏入秦，孝公以为相，封之于商，号曰商君。
商君治秦，法令至行，公平无私，罚不讳强大，赏不私亲近，法及太子，黥劓其傅。
期年之后，道不拾遗，民不妄取，兵革大强，诸侯畏惧。
然刻深寡恩，特以强服之耳。
孝公行之八年，疾且不起，欲传商君，辞不受。
孝公已死，惠王代后，莅政有顷，商君告归。
人说惠王曰： 大臣太重者国危，左右太亲者身危。
今秦妇人婴儿皆言商君之法，莫言大王之法。
是商君反为主，大王更为臣也。
且夫商君，固大王仇雠也，愿大王图之。 
商君归还，惠王车裂之，而秦人不怜。
