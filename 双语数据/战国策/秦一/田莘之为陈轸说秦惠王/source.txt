田莘之为陈轸说秦惠王曰： 臣恐王之如郭君。
夫晋献公欲伐郭，而惮舟之侨存，荀息曰： 周书有言，美女破舌。 
乃遗之女乐，以乱其政。
舟之侨谏而不听，遂去。
因而伐郭，遂破之。
又欲伐虞，而惮宫之奇存。
荀息曰： 周书有言，美男破老。 
乃遗之美男，教之恶宫之奇。
宫之奇以谏而不听，遂亡。
因而伐虞，遂取之。
今秦自以为王，能害王者之国者，楚也。
楚智横君之善用兵，用兵与陈轸之智，故骄张仪以五国。
来，必恶是二人。
愿王勿听也。 
张仪果来辞，因言轸也，王怒而不听。
