张仪说秦王曰： 臣闻之，弗知而言为不智，知而不言为不忠。
为人臣不忠当死，言不审亦当死。
虽然，臣愿悉言所闻，大王裁其罪。
臣闻，天下阴燕阳魏，连荆固齐，收余韩成从，将西南以与秦为难。
臣窃笑之。
世有三亡，而天下得之，其此之谓乎!
臣闻之曰： 以乱攻治者亡，以邪攻正者亡，以逆攻顺者亡。 
今天下之府库不盈，囷仓空虚，悉其士民，张军数千百万，白刃在前，斧质在后，而皆去走，不能死，罪其百姓不能死也，其上不能杀也。
言赏则不与，言罚则不行，赏罚不行，故民不死也。
 今秦出号令而行赏罚，不攻无功相事也。
出其父母怀衽之中，生未尝见寇也，闻战顿足徒裼，犯白刃，蹈煨炭，断死于前者比是也。夫断死与断生也不同，而民为之者是贵奋也。
一可以胜十，十可以胜百，百可以胜千，千可以胜万，万可以胜天下矣。
今秦地形，断长续短，方数千里，名师数百万，秦之号令赏罚，地形利害，天下莫如也。
以此与天下，天下不足兼而有也。
是知秦战未尝不胜，攻未尝不取，所当未尝不破也。开地数千里，此甚大功也。
然而甲兵顿，士民病，蓄积索，田畴荒，囷仓虚，四邻诸侯不服，伯王之名不成，此无异故，谋臣皆不尽其忠也。
 臣敢言往昔。
昔者齐南破荆，中破宋，西服秦，北破燕，中使韩、魏之君，地广而兵强，战胜攻取，诏令天下，济清河浊，足以为限，长城、钜坊，足以为塞。
齐，五战之国也，一战不胜而无齐。故由此观之，夫战者万乘之存亡也。
且臣闻之曰： 削株掘根，无与祸邻，祸乃不存。 
秦与荆人战，大破荆，袭郢，取洞庭、五都、江南。荆王亡奔走，东伏于陈。
当是之时，随荆以兵，则荆可举。
举荆，则其民足贪也，地足利也。东以强齐、燕，中陵三晋。然则是一举而伯王之名可成也，四邻诸侯可朝也。
而谋臣不为，引军而退，与荆人和。今荆人收亡国，聚散民，立社主，置宗庙，令帅天下西面以与秦为难，此固已无伯王之道一矣。
天下有比志而军华下，大王以诈破之，兵至梁郭，围梁数旬，则梁可拔。
拔梁，则魏可举。举魏，则荆、赵之志绝。荆、赵之志绝，则赵危。
赵危而荆孤。
东以强齐、燕，中陵三晋，然则是一举而伯王之名可成也，四邻诸侯可朝也。
与魏氏和，令魏氏收亡国，聚散民，立社主，置宗庙，此固已无伯王之道二矣。
前者穰侯之治秦也，用一国之兵，而欲以成两国之功。
是故兵终暴灵于外，士民潞病于内，伯王之名不成，此固已无伯王之道三矣。
 赵氏，中央之国也，杂民之所居也。
其民轻而难用，号令不治，赏罚不信，地形不便，上非能尽其民力。
彼固亡国之形也，而不忧民氓，悉其士民，军于长平之下，以争韩之上党，大王以诈破之，拔武安。
当是时，赵氏上下不相亲也，贵贱不相信，然则是邯郸不守，拔邯郸，完河间，引军而去，西攻修武，逾羊肠，降代、上党。
代三十六县，上党十七县，不用一领甲，不苦一民，皆秦之有也。
代、上党不战而已为秦矣，东阳河外不战而已反为齐矣，中呼池以北不战而已为燕矣。
然则是举赵则韩必亡，韩亡则荆、魏不能独立。荆、魏不能独立，则是一举而坏韩，蠹魏，挟荆，以东弱齐、燕，决白马之口，以流魏氏。
一举而三晋亡，从者败。大王拱手以须，天下遍随而伏，伯王之名可成也。
而谋臣不为，引军而退，与赵氏为和。
以大王之明，秦兵之强，伯王之业，地尊不可得，乃取欺于亡国，是谋臣之拙也。
且夫赵当亡不亡，秦当伯不伯，天下固量秦之谋臣一矣。
乃复悉卒乃攻邯郸，不能拔也，弃甲兵怒，战慄而却，天下固量秦力二矣，军乃引退，并于李下，大王又并军而致与战，非能厚胜之也，又交罢却，天下固量秦力三矣。
内者量吾谋臣，外者极吾兵力。
由是观之，臣以天下之从，岂其难矣。
内者吾甲兵顿，士民病，蓄积索，田畴荒，囷仓虚；外者天下比志甚固。愿大王有以虑之也。
 且臣闻之，战战慄慄，日慎一日。
苟慎其道，天下可有也。
何以知其然也?
昔者纣为天子，帅天下将甲百万，左饮于淇谷，有饮于洹水，淇水竭而洹水不流，以与周武为难。
武王将素甲三干领，战一日，破纣之国，禽其身，据其地，而有其民，天下莫不伤。
智伯帅三国之众，以攻赵襄主于晋阳，决水灌之，三年，城且拔矣。襄主错龟，数策占兆，以视利害，何国可降，而使张孟谈。
于是潜行而出，反智伯之约，得两国之众，以攻智伯之国，禽其身，以成襄子之功。
今秦地断长续短，方数千里，名师数百万，秦国号令赏罚，地形利害，天下莫如也。以此与天下，天下可兼而有也。
 臣昧死望见大王，言所以举破天下之从，举赵亡韩，臣荆、魏，亲齐、燕，以成伯王之名，朝四邻诸侯之道。
大王试听其说，一举而天下之从不破，赵不举，韩不亡，荆、魏不臣，齐、燕不亲，伯王之名不成，四邻诸侯不朝，大王斩臣以徇于国，以主为谋不忠者。 
