客说春申君曰： 汤以亳，武王以鄗，皆不过百里以有天下。
今孙子，天下贤人也，君籍之以百里势。
臣窃以为不便于君。
何如? 
春申君曰： 善。 
于是使人谢孙子，孙子去之赵，赵以为上卿。 客又说春申君曰： 昔伊尹去夏入殷，殷王而夏亡。
管仲去鲁入齐，鲁弱而齐强。
夫贤者之所在，其君未尝不尊，国未尝不荣也。
今孙子，天下贤人也，君何辞之? 
春申君又曰： 善。 
于是使人请孙子于赵。
孙子为书谢曰： 疠人怜王，此不恭之语也。
虽然，不可不审察也，此为劫弑死亡之主言也。
夫人主年少而矜材，无法术以知奸，则大臣主断国私以禁诛于己也，故弑贤长而立幼弱，废正适而立不义。春秋戒之曰： 楚王子围骋于郑，未出境，闻王病，反问疾，遂以冠缨绞王，杀之，因自立也。
齐崔杼讨妻美，庄公通之。崔杼帅其君党而攻。
庄公请与分国，崔杼不许；欲自刃于庙，崔杼不许。
庄公走出，逾于外墙，射中其股，遂杀之，而立其弟景公。
近代所见：李兑用赵，饿主父于沙丘，百日而杀之；淖齿用齐，擢闵王之筋，悬于其庙梁，宿夕而死。
夫厉虽痛肿胞疾，上比前世，未至佼缨射股；下比近代，未至擢筋而饿死也。
夫劫弑死亡之主也，心之忧劳，形之困苦，必甚于疠矣。
由此观之，疠虽怜王可也。 
因为赋曰： 宝珍隋珠，不知佩兮。
袆布与丝，不知异兮，闾姝子奢，莫知媒兮。嫫母求之，又甚喜之兮。
以瞽为明，以聋为聪，以是为非，以吉为凶。
呜呼上天，易惟其同！ 诗曰： 上天甚神，无自瘵也。 
