天下合从。
赵使魏加见楚春申君曰： 君有将乎? 
曰： 有矣，仆欲将临武君。 
魏加曰： 臣少之时好射，臣愿以射譬之，可乎? 
春申君曰： 可。 
加曰： 异日者，更赢与魏王处京台之下，仰见飞鸟。
更赢谓魏王曰： 臣为王引弓虚发而下鸟。 
魏王曰： 然则射可至此乎? 
更赢曰： 可。 
有间，雁从东方来，更赢以虚发而下之。
魏王曰： 然则射可至此乎? 
更赢曰： 此孽也。 王曰： 先生何以知之? 
对曰： 其飞徐而鸣悲。飞徐者，故疮痛也；鸣悲者，久失群也，故疮未息，而惊心未至也。闻弦音，引而高飞，故疮陨也。 
今临武君，尝为秦孽，不可为拒秦之将也。 
