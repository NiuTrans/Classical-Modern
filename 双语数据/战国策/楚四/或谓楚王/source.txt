或谓楚王曰： 臣闻从者欲合天下以朝大王，臣愿大王听之也。
夫因诎为信，旧患有成，勇者义之。
摄祸为福，裁少为多，知者官之。
夫报报之反，墨墨之化，唯大君能之。
祸与福相贯，生与亡为邻，不偏于死，不偏于生，不足以载大名。
无所寇艾，不足以横世。
夫秦捐德绝命之日久矣，而天下不知。
今夫横人嚂口利机，上干主心，下牟百姓，公举而私取利，是以国权轻于鸿毛，而积祸重于丘山。 
