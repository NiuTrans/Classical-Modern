昭王既息民缮兵，复欲伐赵。武安君曰： 不可。 
王曰： 前年国虚民饥，君不量百姓之力，求益军粮以灭赵。
今寡人息民以养士，蓄积粮食，三军之俸有倍于前，而曰 不可 ，其说何也？ 
武安君曰： 长平之事，秦军大尅，赵军大破；秦人欢喜，赵人畏惧。
秦民之死者厚葬，伤者厚养，劳者相飨，饮食铺餽，以靡其财；赵人之死者不得收，伤者不得疗，涕泣相哀，勠力同忧，耕田疾作，以生其财。
今王发军，虽倍其前，臣料赵国守备，亦以十倍矣。
赵自长平已来，君臣忧惧，早朝晏退，卑辞重币，四面出嫁，结亲燕、魏，连好齐、楚，积虑并心，备秦为务。
其国内实，其交外成。
当今之时，赵未可伐也。 
王曰： 寡人既以兴师矣。 
乃使五校大夫王陵将而伐赵。
陵战失利，亡五校。
王欲使武安君，武安君称疾不行。
王乃使应侯往见武安君，责之曰： 楚，地方五千里，持戟百万。君前率数万之众入楚，拔鄢、郢，焚其庙，东至竟陵，楚人震恐，东徙而不敢西向。
韩、魏相率，兴兵甚众，君所将之不能半之，而与战之于伊阙，大破二国之军，流血漂卤，斩首二十四万。韩、魏以故至今称东藩。
此君之功，天下莫不闻。
今赵卒之死于长平者已十七、八，其国虚弱，是以寡人大发军，人数倍于赵国之众，愿使君将，必欲灭之矣。
君尝以寡击众，取胜如神，况以强击弱，以众击寡乎？ 
武安君曰： 是时楚王恃其国大，不恤其政，而群臣相妬以功，谄谀用事，良臣斥疏，百姓心离，城池不修，既无畏臣，又无守备。故起所以得引兵深入，多倍城邑，发梁焚舟以专民，以掠于郊野，以足军食。
当此之时，秦中士卒，以军中为家，将帅为父母，不约而亲，不谋而信，一心同功，死不旋踵。
楚人自战其地，咸顾其家，各有散心，莫有斗志。是以能有功也。
伊阙之战，韩孤顾魏，不欲先用其众。
魏恃韩之锐，欲推以为锋。
二军争便之力不同，是以臣得设疑兵，以待韩阵，专军并锐，触魏之不意。
魏军既败，韩军自溃，乘胜逐北，以是之故能立功。
皆计利形势，自然之理，何神之有哉！
今秦破赵军于长平，不遂以时乘其振惧而灭之，畏而释之，使得耕稼以益蓄积，养孤长幼，以益其众，缮治兵甲以益其强，增城浚池以益其固。主折节以下其臣，臣推礼以下死士。
至于平原君之属，皆令妻妾补缝于行伍之间。
臣人一心，上下同力，犹勾践困于会稽之时也。
以合伐之，赵必固守，挑其军战，必不肯出。
围其国都，必不可克。
攻其列城，必未可拔。
掠其郊野，必无所得。兵出无功，诸侯生心，外救必至。
臣见其害，未睹其利。
又病，未能行。 
应侯惭而退，以言于王。
王曰： 微白起，吾不能灭赵乎？ 
复益发军，更使王齕代王陵伐赵。围邯郸八、九月，死伤者众，而弗下。
赵王出轻锐以寇其后，秦数不利。
武安君曰： 不听臣计，今果如何？ 
王闻之怒，因见武安君，强起之，曰： 君虽病，强为寡人卧而将之。
有功，寡人之愿，将加重于君。
如君不行，寡人恨君。 
武安君顿首曰： 臣知行虽无功，得免于罪。
虽不行无罪，不免于诛。
然惟愿大王贤臣愚计，释赵养民，以诸侯之变。
抚其恐惧，伐其骄慢，诛灭无道，以令诸侯，天下可定，何必以赵为先乎？
此所谓为一臣屈而胜天下也。
大王若不察臣愚计，必欲快心于赵，以致臣罪，此亦所谓胜一臣而为天下屈者也。
夫胜一臣之严焉，孰若胜天下之威大耶？
臣闻明主爱其国，忠臣爱其名。
破国不可复完，死卒不可复生。
臣宁伏受重诛而死，不忍为辱军之将。
愿大王察之。 
王不答而去。
