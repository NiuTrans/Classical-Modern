阴姬与江姬争为后。
司马憙谓阴姬公曰： 事成，则有土子民；不成，则恐无身。
欲成之，何不见臣乎? 
阴姬公稽首曰： 诚如君言，事何可豫道者。 
司马憙即奏书中山王曰： 臣闻弱赵强中山。 
中山王悦而见之曰： 愿闻弱赵强中山之说。 
司马憙曰： 臣愿之赵，观其地形险阻，人民贫富，君臣贤不肖，商敌为资，未可豫陈也。 
中山王遣之。
见赵王曰： 臣闻赵，天下善为音，佳丽人之所出也。
今者臣来至境，入都邑，观人民谣俗，容貌颜色，殊无佳丽好美者。
以臣所行多矣，周流无所不通，未尝见人如中山阴姬者也。
不知者，特以为神，力言不能及也。
其容貌颜色，固已过绝人矣。若乃其眉目准頞权衡，犀角偃月，彼乃帝王之后，非诸侯之姬也。 
赵王意移，大悦曰： 吾愿请之，何如? 
司马憙曰： 臣窃见其佳丽，口不能无道尔。
即欲请之，是非臣所敢议，愿王无泄也。 
司马憙辞去，归报中山王曰： 赵王非贤王也。
不好道德，而好声色；不好仁义，而好勇力。
臣闻其乃欲请所谓阴姬者。 
中山王作色不悦。
司马憙曰： 赵强国也，其请之必矣。
王如不与，即社稷危矣；与之，即为诸侯笑。 
中山王曰： 为将奈何? 
司马憙曰： 王立为后，以绝赵王之意。
世无请后者。
虽欲得请之，邻国不与也。 
中山王遂立以为后，赵王亦无请言也。
