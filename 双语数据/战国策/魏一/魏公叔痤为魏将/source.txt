魏公叔痤为魏将，而与韩、赵战浍北，禽乐祚。
魏王说，迎郊，以赏田百万禄之。
公叔痤反走，再拜辞曰： 夫使士卒不崩，直而不倚，挠拣而不辟者，此吴起余教也，臣不能为也。
前脉形地之险阻，决利害之备，使三军之士不迷惑者，巴宁、爨襄之力也。
悬赏罚于前，使民昭然信之于后者，王之明法也。
见敌之可也鼓之不敢怠倦者，臣也。
王特为臣之右手不倦赏臣，何也?
若以臣之有功，臣何力之有乎? 王曰： 善。 
于是索吴起之后，赐之田二十万。
巴宁、爨襄田各十万。
王曰： 公叔岂非长者哉！
既为寡人胜强敌矣，又不遗贤者之后，不掩能士之迹，公叔何可无益乎? 
故又与田四十万，加之百万之上，使百四十万。
故《老子》曰： 圣人无积，尽以为人，己愈有；既以与人，己愈多。 
公叔当之矣。
