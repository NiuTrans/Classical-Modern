张仪为秦连横，说魏王曰： 魏地方不至千里，卒不过三十万人。
地四平，诸侯四通，条达辐凑，无有名山大川之阻。
从郑至梁，不过百里；从陈至梁，二百余里。
马驰人趋，不待倦而至梁。
南与楚境，西与韩境，北与赵境，东与齐境，卒戍四方。
守亭障者参列。
粟粮漕庾，不下十万。
魏之地势，故战场也。
魏南与楚而不与齐，则齐攻其东；东与齐而不与赵，则赵攻其北；不合于韩，则韩攻其西；不亲于楚，则楚攻其南。
此所谓四分五裂之道也。
 且夫诸侯之为从者，以安社稷、尊主、强兵、显名也。
合从者，一天下，约为兄弟，刑白马以盟于洹水之上，以相坚也。
夫亲昆弟，同父母，尚有争钱财。
而欲恃诈伪反覆苏秦之余谋，其不可以成亦明矣。
大王不事秦，秦下兵攻河外，拔卷、衍、燕、酸枣，劫卫取晋阳，则赵不南；赵不南则魏不北，魏不北，则从道绝。
从道绝，则大王之国欲求无危，不可得也。
秦挟韩而攻魏，韩劫于秦，不敢不听。
秦、韩为一国，魏之亡可立而须也，此臣之所以为大王患也。
为大王计，莫如事秦，事秦则楚、韩必不敢动；无楚、韩之患，则大王高枕而卧，国必无忧矣。
且夫秦之所欲弱莫如楚，而能弱楚者莫若魏。
楚虽有富大之名，其实空虚；其卒虽众，多言而轻走，易北，不敢坚战。魏之兵南面而伐，胜楚必矣。
夫亏楚而益魏，攻楚而适秦，内嫁祸安国，此善事也。
大王不听臣，秦甲出而东，虽欲事秦而不可得也。
且夫从人多奋辞而寡可信，说一诸侯之王，出而乘其车；约一国而反，成而封侯之基。
是故天下之游士，莫不日夜搤腕瞋目切齿以言从之便，以说人主。
人主览其辞，牵其说，恶得无眩哉？
臣闻积羽沉舟，群轻折轴，众口铄金，故愿大王之熟计之也。 
魏王曰： 寡人蠢愚，前计失之。
请称东藩，筑帝宫，受冠带，祠春秋，效河外。 
