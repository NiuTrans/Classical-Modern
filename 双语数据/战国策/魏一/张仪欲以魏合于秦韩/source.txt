张仪欲以魏合于秦、韩而攻齐、楚。
惠施欲以魏合于齐、楚以案兵。
人多为张子于王所。
惠子谓王曰： 小事也，谓可者谓不可者正半，况大事乎?
以魏合于秦、韩而攻齐、楚，大事也，而王之群臣皆以为可。
不知是其可也，如是其明耶?
而群臣之知术也，如是其同耶?
是其可也，未如是其明也，而群臣之知术也，又非皆同也，是有其半塞也。
所谓劫主者，失其半者也。 
