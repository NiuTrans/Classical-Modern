苏秦拘于魏，欲走而之韩，魏氏闭关而不通。
齐使苏厉为之谓魏王曰： 齐请以宋地封泾阳君，而秦不受也。
夫秦非不利有齐而得宋地也，然其所以不受者，不信齐王与苏秦也。
今秦见齐、魏之不合也，如此其甚也，则齐必不欺秦，而秦信齐矣。
齐、秦合而泾阳君有宋地，则非魏之利也。
故王不如复东苏秦，秦必疑齐而不听也。
夫齐、秦不合，天下无忧，伐齐成，则地广矣。 
