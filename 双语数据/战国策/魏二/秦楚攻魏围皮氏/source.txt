秦、楚攻魏，围皮氏。
为魏谓楚王曰： 秦、楚胜魏，魏王之恐也见亡矣，必舍与秦，王何不倍秦而与魏王?
魏王喜，必内太子。
秦恐失楚，必效城地于王，王虽复与之攻魏可也。 楚王曰： 善。 
乃倍秦而与魏，魏内太子于楚。
秦恐，许楚城地，欲与之复攻魏。
樗里疾怒，欲与魏攻楚，恐魏之以太子在楚不肯也。
为疾谓楚王曰： 外臣疾使臣谒之，曰： 敝邑之王欲效城地，而为魏太子之尚在楚也，是以未敢。
王出魏质，臣请效之，而复固秦、楚之交，以疾攻魏。 楚王曰： 诺。 
乃出魏太子。
秦因合魏攻楚。
