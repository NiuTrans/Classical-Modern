犀首、田盼欲得齐、魏之兵以伐赵，梁君与田侯不欲。
犀首曰： 请国出五万人，不过五月而赵破。 
田盼曰： 夫轻用其兵者，其国易危；易用其计者，其身易穷。
公今言破赵大易，恐有后咎。 
犀首曰： 公之不慧也。
夫二君者，固已不欲矣，今公又言有难以惧之，是赵不伐，而二士之谋困也。
且公直言易，而事已去矣。
夫难构而兵结，田侯、梁君见其危，又安敢释卒不我予乎? 田盼曰： 善。 
遂劝两君听犀首。
犀首、田盼遂得齐、魏之兵。
兵未出境，梁君、田侯恐其至而战败也，悉起兵从之，大败赵氏。
