甘茂亡秦，且之齐，出关遇苏子，曰： 君闻夫江上之处女乎？ 
苏子曰： 不闻。 
曰： 夫江上之处女，有家贫而无烛者，处女相与语，欲去之。
家贫无烛者将去矣，谓处女曰： 妾以无烛，故常先至，扫室布席，何爱余明之照四壁者？
幸以赐妾，何妨于处女？
妾自以有益于处女，何为去我？ 
处女相语以为然而留之。
今臣不肖，弃逐于秦而出关，愿为足下扫室布席，幸无我逐也。 
苏子曰： 善。请重公于齐。 
乃西说秦王曰： 甘茂，贤人，非恒士也。其居秦，累世重矣，自殽塞、谿谷，地形险易尽知之。
彼若以齐约韩、魏，反以谋秦，是非秦之利也。 
秦王曰： 然则奈何？ 
苏代曰： 不如重其贽，厚其禄以迎之。
彼来则置之槐谷，终身勿出，天下何从图秦。 秦王曰： 善。 
与之上卿，以相迎之齐。
甘茂辞不往，苏秦伪谓王曰： 甘茂，贤人也。
今秦与之上卿，以相迎之，茂德王之赐，故不往，愿为王臣。今王何以礼之？王若不留，必不德王。
彼以甘茂之贤，得擅用强秦之众，则难图也！ 齐王曰： 善。 
赐之上卿，命而处之。
