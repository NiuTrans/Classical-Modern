秦取楚汉中，再战于兰田，大败楚军。
韩、魏闻楚之困，乃南袭至邓，楚王引归。
后三国谋攻楚，恐秦之救也，或说薛公： 可发使告楚曰： 今三国之兵且去楚，楚能应而共攻秦，虽兰田岂难得哉!
况于楚之故地? 
楚疑于秦之未必救己也，而今三国之辞去，则楚之应之也必劝，是楚与三国谋出秦兵矣。
秦为知之，必不救也。
三国疾攻楚，楚必走秦以急；秦愈不敢出，则是我离秦而攻楚也，兵必有功 。
薛公曰： 善。 
遂发重使之楚，楚之应果劝。
于是三国并力攻楚，楚果告急于秦，秦遂不敢出兵。
大臣有功。
