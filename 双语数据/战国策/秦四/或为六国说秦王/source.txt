或为六国说秦王曰： 土广不足以为安，人众不足以为强。
若土广者安，人众者强，则桀、纣之后将存。
昔者赵氏亦尝强矣。曰赵强何若?举左案齐，举右案魏，厌案万乘之国，二国，千乘之宋也。
筑刚平，工无东野，刍牧薪采莫敢窥东门。
当是时，卫危于累卵，天下之士相从谋曰： 吾将还其委质，而朝于邯郸之君乎! 于是天下有称伐邯郸者，莫不令朝行。
魏伐邯郸，因退为逢泽之遇，乘夏车，称夏王，朝为天子，天下皆从。
齐太公闻之，举兵伐魏，壤地两分，国家大危。
梁王身抱质执璧，请为陈侯臣，天下乃释梁。
郢威王闻之，寝不寐，食不饱，帅天下百姓，以与申缚遇于泗水之上，而大败申缚。
赵人闻之至枝桑，燕人闻之至之格道。格道不通，平际绝。
齐战败不胜，谋则不得，使陈毛释剑掫，委南听罪，西说赵，北说燕，内喻其百姓，而天下乃齐释。
于是夫积薄而为厚，聚少而为多，以同言郢威王于侧纣之间。
臣岂以郢威王为政衰谋乱以至于此哉?
郢为强，临天下诸侯，故天下乐伐之也。 
