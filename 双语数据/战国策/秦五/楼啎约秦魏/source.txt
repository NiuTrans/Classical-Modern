楼啎约秦、魏，魏太子为质，纷疆欲败之。
谓太后曰： 国与还者也，败秦而利魏，魏必负之。
负秦之日，太子为粪矣。 
太后坐王而泣。
王因疑于太子，令之留于酸枣。
楼子患之。昭衍为周之梁，楼子告之。
昭衍见梁王，梁王曰： 何闻? 
曰： 闻秦且伐魏。 
王曰： 为期与我约矣。 
曰： 秦疑于王之约，以太子留酸枣而不之秦。
秦王之计曰： 魏不与我约，必攻我；我与其处而待之见攻，不如先伐之。 
以秦强折节而下与国，臣恐其害于东周。 
