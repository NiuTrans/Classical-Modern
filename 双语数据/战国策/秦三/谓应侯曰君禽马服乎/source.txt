谓应侯曰： 君禽马服乎? 
曰： 然。  又即围邯郸乎? 
曰： 然。 
 赵亡，秦王王矣，武安君为三公。
武安君所以为秦战胜攻取者七十余城，南亡鄢郢、汉中，禽马服之军，不亡一甲，虽周吕望之功，亦不过此矣。
赵亡，秦王王，武安君为三公，君能为之下乎?
虽欲无为之下，固不得之矣。
秦尝攻韩邢，困于上党，上党之民皆返为赵。
天下之民，不乐为秦民之日固久矣。
今攻赵，北地入燕，东地入齐，南地入楚、魏，则秦所得不一几何。
故不如因而割之，因以为武安功。 
