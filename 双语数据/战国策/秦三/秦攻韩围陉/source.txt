秦攻韩，围陉。
范睢谓秦昭王曰： 有攻人者，有攻地者。
穰侯十攻魏而不得伤者，非秦弱而魏强也，其所攻者，地也。
地者，人主所甚爱也。人主者，人臣之所乐为死也。
攻人主之所爱，与乐死者斗，故十攻而弗能胜也。
今王将攻韩围陉，臣愿王之毋独攻其地，而攻其人也。
王攻韩围陉，以张仪为言。
张仪之力多，且削地而以自赎于王，几割地而韩不尽；张仪之力少，则王逐张仪，而更与不如张仪者市。
则王之所以求于韩者，言可得也。 
