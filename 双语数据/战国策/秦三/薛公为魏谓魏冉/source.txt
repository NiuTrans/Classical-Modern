薛公为魏谓魏冉曰： 文闻秦王欲以吕礼收齐，以济天下，君必轻矣。
齐、秦相聚以临三晋，礼必并相之，是君收齐以重吕礼也。
齐免于天下之兵，其雠君必深。
君不如劝秦王令弊邑卒攻齐之事。
齐破，文请从所得封君。
齐破晋强，秦王畏晋之强也，必重君以取晋。
齐予晋弊邑，而不能支秦，晋必重君以事秦。
是君破齐以为功，操晋以为重也。
破齐定封，而秦、晋皆重君；若齐不破，吕礼复用，子必大穷矣。 
