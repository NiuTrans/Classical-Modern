应侯失韩之汝南。
秦昭王谓应侯曰： 君亡国，其忧乎？ 应侯曰： 臣不忧。 
王曰： 何也？ 
曰： 梁人有东门吴者，其子死而不忧，其相室曰： 公之爱子也，天下无有，今子死不忧，何也？ 
东门吴曰： 吾尝无子，无子之时不忧；今子死，乃即与无子时同也。
臣奚忧焉？ 臣亦尝为子，为子时不忧；今亡汝南，乃与即为梁余子同也。
臣何为忧？ 秦王以为不然，以告蒙傲曰： 今也，寡人一城围，食不甘味，卧不便席，今应侯亡地而言不忧，此其情也？ 
蒙傲曰： 臣请得其情。 
蒙傲乃往见应侯，曰： 傲欲死。 
应侯曰： 何谓也？ 
曰： 秦王师君，天下莫不闻，而况于秦国乎？
今傲势得秦为王将，将兵，臣以韩之细也，显逆诛，夺君地，傲尚奚生？
不若死。 
应侯拜蒙傲曰： 愿委之卿。 
蒙傲以报于昭王。
自是之后，应侯每言韩事者，秦王弗听也，以其为汝南虏也。
