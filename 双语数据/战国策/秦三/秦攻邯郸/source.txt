秦攻邯郸，十七月不下。庄谓王稽曰： 君何不赐军吏乎? 
王稽曰： 吾与王也，不用人言。 
庄曰： 不然。父之于子也，令有必行者，必不行者。
曰 去贵妻，卖爱妾 ，此令必行者也；因曰 毋敢思也 ，此令必不行者也。
宁闾妪曰， 其夕，某孺子内某士 。
贵妻已去，爱妾已卖，而心不有。
欲教之者，人心固有。
今君虽幸於王，不过父子之亲；军吏虽贱，不卑于守闾妪。
且君擅主轻下之日久矣。
闻 三人成虎，十夫楺椎。众口所移，毋翼而飞 。
故曰，不如赐军吏而礼之。 
王稽不听。
军吏穷，果恶王稽、杜挚以反。 
秦王大怒，而欲兼诛范睢。
范睢曰： 臣，东鄙之贱人也，开罪于楚、魏，遁逃来奔。
臣无诸侯之援，亲习之故，王举臣于羁旅之中，使职事，天下皆闻臣之身与王之举也。
今遇惑或与罪人同心，而王明诛之，是王过举显于天下，而为诸侯所议也。
臣愿请药赐死，而恩以相葬臣，王必不失臣之罪，而无过举之名。 王曰： 有之。 
遂弗杀而善遇之。
