苏代自齐献书于燕王曰： 臣之行也，固知将有口事，故献御书而行曰： 臣贵于齐，燕大夫将不信臣；臣贱，将轻臣；臣用，将多望于臣；齐有不善，将归罪于臣；天下不攻齐，将曰善为齐谋；天下攻齐，将与齐兼鄮臣。
臣之所重处卯也。 
王谓臣曰： 吾必不听众口与谗言，吾信汝也，犹刬者也。
上可以得用于齐，次可以得信于下，苟无死，女无不为也，以女自信可也。 
与之言曰： 去燕之齐可也，期于成事而已。 
臣受令以任齐，及五年。
齐数出兵，未尝谋燕。
齐、赵之交，一合一离，燕王不与齐谋赵，则与赵谋齐。
齐之信燕也，至于虚北地行其兵。
今王信田伐与参、去疾之言，且攻齐，使齐犬马而不信燕。
今王又使庆令臣曰： 吾欲用所善。 
王苟欲用之，则臣请为王事之。
王欲醳臣剸任所善，则臣请归醳事。
臣苟得见，则盈愿。 
