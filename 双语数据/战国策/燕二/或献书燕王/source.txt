或献书燕王： 王而不能自恃，不恶卑名以事强，事强可以令国安长久，万世之善计。
以事强而不可以为万世，则不如合弱。将奈何合弱不能如一，此臣之所为山东苦也。
 比目之鱼，不相得则不能行，故古之人称之，以其合两而如一也。
今山东合弱而不能如一，是山东之智不如鱼也。
又譬如车士之引车也，三人不能行，索二人，五人而车因行矣。
今山东三国弱而不能敌秦，索二国，因能胜秦矣。
然而山东不知相索，智固不如车士矣。
胡与越人，言语不相知，志意不相通，同舟而凌波，至其相救助如一也。
今山东之相与也，如同舟而济，秦之兵至，不能相救助如一，智又不如胡、越之人矣。
三物者，人之所能为也，山东之主遂不悟，此臣之所为山东苦也。
愿大王之熟虑之也。 山东相合，之主者不卑名，之国者可长存，之卒者出士以戍韩、梁之西边，此燕之上计也。
不急为此，国必危矣，主必大忧。
今韩、梁、赵三国以合矣，秦见三晋之坚也，必南伐楚。
赵见秦之伐楚也，必北攻燕。
物固有势异面患同者。
秦久伐韩，故中山亡；今久伐楚，燕必亡。
臣窃为王计，不如以兵南合三晋，约戍韩、梁之西边。
山东不能坚为此，此必皆亡。 
燕果以兵南合三晋也。
