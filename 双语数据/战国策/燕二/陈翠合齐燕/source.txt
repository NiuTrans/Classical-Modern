陈翠合齐、燕，将令燕王之弟为质于齐，燕王许诺。
太后闻之大怒曰： 陈公不能为人之国，亦则已矣，焉有离人子母者，老妇欲得志焉。 
陈翠欲见太后，王曰： 太后方怒子，子其待之。 
陈翠曰： 无害也。 
遂入见太后曰： 何臞者也? 
太后曰： 赖得先王雁鹜之余食，不宜臞。臞者，忧公子之且为质于齐也。 
陈翠曰： 人主之爱子也，不如布衣之甚也。
非徒不爱子也，又不爱丈夫子独甚。 
太后曰： 何也? 对曰： 太后嫁女诸侯，奉以千金，赍地百里，以为人之终也。
今王愿封公子，百官持职，群臣效忠，曰： 公子无功，不当封。 
今王之以公子为质也，且以为公子功而封之也。
太后弗听，臣是以知人主之不爱丈夫子独甚也。
且太后与王幸而在，故公子贵；太后千秋之后，王弃国家，而太子即位，公子贱于布衣。故非及太后与王封公子，则公子终身不封矣。 
太后曰： 老妇不知长者之计。 
乃命公子束车制衣为行具。
