或谓公仲曰： 听者听国，非必听实也。
故先王听谚言于市，愿公之听臣言也。
公求中立于秦，而弗能得也，善公孙郝以难甘茂，劝齐兵以劝止魏，楚、赵皆公之仇也。
臣恐国之以此为患也，愿公之复求中立于秦也。 
公仲曰： 奈何? 对曰： 秦王以公孙郝为党于公而弗之听，甘茂不善于公而弗为公言，公何不因行愿以与秦王语?
行愿之为秦王臣也公，臣请为公谓秦王曰： 齐、魏合与离，于秦孰利?
齐、魏别与合，于秦孰强? 
秦王必曰： 齐、魏离，则秦重；合，则秦轻。齐、魏别，则秦强；合，则秦弱。 
臣即曰： 今王听公孙郝以韩、秦之兵应齐而攻魏，魏不敢战，归地而合于齐，是秦轻也，臣以公孙郝为不忠。
今王听甘茂，以韩、秦之兵据魏而攻齐，齐不敢战，不求割地而合于魏，是秦轻也，臣以甘茂为不忠。
故王不如令韩中立以攻齐，齐王言救魏以劲之，齐、魏不能相听，久离兵史。
王欲，则信公孙郝于齐，为韩取南阳，易谷川以归，此惠王之愿也。
王欲，则信甘茂于魏，以韩、秦之兵据魏以郄齐，此武王之愿也。
臣以为令韩以中立以劲齐，最秦之大急也。
公孙郝党于齐而不肯言，甘茂薄而不敢谒也，此二人，王之大患也。
