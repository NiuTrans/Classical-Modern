韩公仲谓向寿曰： 禽困覆车。
公破韩，辱公仲，公仲收国复事秦，自以为必可以封。
今公与楚解，中封小令尹以桂阳。秦、楚合，复攻韩，韩必亡。
公仲躬率其私徒以斗于秦，愿公之熟计之也。 
向寿曰： 吾合秦、楚，非以当韩也，子为我谒之。 公仲曰： 秦、韩之交可合也。 
对曰： 愿有复于公。
谚曰： 贵其所以贵者贵。 
今王之爱习公也，不如公孙郝；其知能公也，不如甘茂。
今二人者，皆不得亲于事矣，而公独与王主断于国者，彼有以失之也。
公孙郝党于韩，而甘茂党于魏，故王不信也。
今秦、楚争强，而公党于楚，是与公孙郝、甘茂同道也。
公何以异之?
人皆言楚之多变也，而公必之，是自为贵也。
公不如与王谋其变也，善韩以备之，若此，则无祸也。
韩氏先以国从公孙郝，而后委国于甘茂，是韩，公之仇也。
今公言善韩以备楚，是外举不辟仇也。 
向寿曰： 吾甚欲韩合。 
对曰： 甘茂许公仲以武遂，反宜阳之民，今公徒令收之，甚难。 
向子曰： 然则奈何?
武遂终不可得已。 
对曰： 公何不以秦为韩求颖川于楚，此乃韩之寄地也。
公求而得之，是令行于楚而以其地德韩也。
公求而弗得，是韩、楚之怨不解，而交走秦也。
秦、楚争强，而公过楚以攻韩，此利于秦。 
向子曰： 奈何? 
对曰： 此善事也。
甘茂欲以魏取齐，公孙郝欲以韩取齐，今公取宜阳以为功，收楚、韩以安之，而诛齐、魏之罪，是以公孙郝、甘茂之无事也。 
