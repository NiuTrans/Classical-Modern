苏秦为楚合从，说韩王曰： 韩北有巩、洛、成皋之固，西有宜阳、常阪之塞，东有宛、穰、洧水，南有陉山，地方千里，带甲数十万。
天下之强弓劲弩，皆自韩出。
溪子、少府、时力、距来，皆射六百步之外。
韩卒超足而射，百发不暇止，远者达胸，近者掩心。
韩卒之剑戟，皆出于冥山、棠溪、墨阳、合伯、邓师、宛冯、龙渊、大阿，皆陆断马牛，水击鹄雁，当敌即斩坚。
甲、盾、鞮、鍪、铁幕、革抉、芮，无不毕具。
以韩卒之勇，被坚甲，跖劲弩，带利剑，一人当百，不足言也。
夫以韩之劲，与大王之贤，乃欲西面事秦，称东藩，筑帝宫，受冠带，祠春秋，交臂而服焉，夫羞社稷而为天下笑，无过此者矣。
是故愿大王之熟计之也。
 大王事秦，秦必求宜阳、成皋。
今兹效之，明年又益求割地。
与之，即无地以给之；不与，则弃前功而后更受其祸。
且夫大王之地有尽，而秦之求无已。
夫以有尽之地而逆无已之求，此所谓市怨而买祸者也，不战而地已削矣。臣闻鄙语曰： 宁为鸡口，无为牛后。 
今大王西面交臂而臣事秦，何以异于牛后乎？
夫以大王之贤，挟强韩之兵，而有牛后之名，臣窃为大王羞之。 
韩王忿然作色，攘臂按剑，仰天太息曰： 寡人虽死，必不能事秦。
今主君以楚王之教诏之，敬奉社稷以从。 
