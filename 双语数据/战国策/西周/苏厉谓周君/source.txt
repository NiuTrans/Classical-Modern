苏厉谓周君曰： 败韩、魏，杀犀武，攻赵，取蔺、离石、祁者，皆白起。
是攻用兵，又有天命也。
今攻梁，梁必破，破则周危，君不若止之。
谓白起曰： 楚有养由基者，善射；去柳叶者百步而射之，百发百中。
左右皆曰善。有一人过曰，善射，可教射也矣。
养由基曰，人皆善，子乃曰可教射，子何不代我射之也。
客曰，我不能教子支左屈右。
夫射柳叶者，百发百中，而不已善息，少焉气力倦，弓拨矢钩，一发不中，前功尽矣。
今公破韩、魏，杀厚武，而北攻赵，取蔺、离石、祁者，公也。
公之功甚多。
今公又以秦兵出塞，过两周，践韩而以攻梁，一攻而不得，前功尽灭，公不若称病不出也。 
