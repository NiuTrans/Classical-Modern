秦攻魏将犀武军于伊阙，进兵而攻周。
为周最谓李兑曰： 君不如禁秦之攻周。
赵之上计，莫如令秦、魏复战。
今秦攻周而得之，则众必多伤矣。
秦欲待周之得，必不攻魏；秦若攻周而不得，前有胜魏之劳，后有攻周之败，又必不攻魏。
今君禁之，而秦未与魏讲也。
而全赵令其止，必不敢不听，是君却秦而定周也。
秦去周，必复攻魏，魏不能支，必因君而讲，则君重矣。
若魏不讲，而疾支之，是君存周而战秦、魏也。
重亦尽在赵。 
