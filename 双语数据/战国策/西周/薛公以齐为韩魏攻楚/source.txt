薛公以齐为韩魏攻楚。薛公以齐为韩、魏攻楚，又与韩、魏攻秦，而籍兵乞食于西周。
韩庆为西周谓薛公曰： 君以齐为韩、魏攻楚，九年而取宛、叶以北以强韩、魏，今又攻秦以益之。
韩、魏南无楚忧，西无秦患，则地广而益重，齐必轻矣。
夫本末更盛，虚实有时，窃为君危之。
君不如令弊邑阴合于秦而君无攻，又无籍兵乞食。
君临函谷而无攻，令弊邑以君之情谓秦王曰： 薛公必不破秦以张韩、魏，所以进兵者，欲王令楚割东国以与齐也。 
秦王出楚王以为和，君令弊邑以此忠秦，秦得无破，而以楚之东国自免也，必欲之。
楚王出，必德齐，齐得东国而益强，而薛世世无患。
秦不大弱，而处之三晋之西，三晋必重齐。 
薛公曰： 善。 
因令韩庆入秦，而使三国无攻秦，而使不籍兵乞食于西周。
