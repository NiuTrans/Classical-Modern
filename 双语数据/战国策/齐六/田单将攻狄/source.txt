田单将攻狄，往见鲁仲子。
仲子曰： 将军攻狄，不能下也。 
田单曰： 臣以五里之城，七里之郭，破亡余卒，破万乘之燕，复齐墟。
攻狄而不下，何也? 
上车弗谢而去。
遂攻狄，三月而不克之也。
齐婴儿谣曰： 大冠若箕，修剑拄颐，攻狄不能，下垒枯丘。 
田单乃惧，问鲁仲子曰： 先生谓单不能下狄，请闻其说。 
鲁仲子曰： 将军之在即墨，坐而织蒉，立则丈插，为士卒倡曰： 可往矣!
宗庙亡矣！
云曰尚矣！
归于何党矣! 当此之时，将军有死之心，而士卒无生之气，闻若言，莫不挥泣奋臂而欲战，此所以破燕也。
当今将军东有夜邑之奉，西有菑上之虞，黄金横带，而驰乎淄、渑之间，有生之乐，无死之心，所以不胜者也。 
田单曰： 单有心，先生志之矣。 
明日，乃厉气循城，立于矢石之所，乃援枹鼓之，狄人乃下。
