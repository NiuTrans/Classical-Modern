齐以淖君之乱秦。
其后秦欲取齐，故使苏涓之楚，令任固之齐。
齐明谓楚王曰： 秦王欲楚，不若其欲齐之甚也。
其使涓来，以示齐之有楚，以资固于齐。
齐见楚，必受固。
是王之听涓也，适为固驱以合齐、秦也。
齐、秦合，非楚之利也。
且夫涓来之辞，必非固之所以之齐之辞也。
王不如令人以涓来之辞谩固于齐，齐、秦必不合。
齐、秦不和，则王重矣。
王欲收齐以攻秦，汉中可得也。
王即欲以秦攻齐，淮泗之间亦可得也。 
