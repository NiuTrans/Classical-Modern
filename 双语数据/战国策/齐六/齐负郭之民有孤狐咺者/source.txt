齐负郭之民有孤狐咺者，正议闵王，斮之檀街，百姓不附。
齐孙室子陈举直言，杀之东闾，宗族离心。
司马穰苴为政者也，杀之，大臣不亲。
以故燕举兵，使昌国君将而击之。齐使向子将而应之。
齐军破，向子以舆一乘亡。
达子收余卒，复振，与燕战，求所以偿者，闵王不肯与，军破走。
王奔莒，淖齿数之曰： 夫千剩、博昌之间，方数百里，雨血沾衣，王知之乎？ 王曰： 不知。 
 嬴、博之间，地坼至泉，王知之乎？ 
王曰： 不知。 
 人有当阙而哭者，求之则不得，去之则闻其声，王知之乎？ 王曰： 不知。 
淖齿曰： 天雨血沾衣者，天以告也；地坼至泉者，地以告也；人有当阙而哭者，人以告也。
天地人皆以告矣，而王不知戒焉，何得无诛乎？ 
于是杀闵王于鼓里。
