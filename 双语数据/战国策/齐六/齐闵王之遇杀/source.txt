齐闵王之遇杀，其子法章变姓名。为莒太史家庸夫。
太史敫女奇法章之状貌，以为非常人，怜而常窃衣食之，与私焉。
莒中及齐亡臣相聚，求闵王子，欲立之。
法章乃自言于莒。共立法章为襄王。
襄王立，以太史氏女为王后，生子建。
太史敫曰： 女无谋而嫁者，非吾种也，汙吾世矣。 
终身不睹。
君王后贤，不以不睹之故，失人子之礼也。
襄王卒，子建立为齐王，君王后事秦谨，与诸侯信，以故建立四十一有余年不受兵。
秦始皇尝使使者遗君王后玉连环，曰： 齐多知，而解此环不? 
君王后以示群臣，群臣不知解。
君王后引椎椎破之，谢秦使曰： 谨以解矣。 
及君王后病且卒，诫建口： 群臣之可用者某。 
建曰： 请书之。 君王后曰： 善。 
取笔牍受言。
君王后曰： 老妇已亡矣! 
君王后死，后后胜相齐，多受秦间金玉，使宾客入秦，皆为变辞，劝王朝秦，不修攻战之备。
