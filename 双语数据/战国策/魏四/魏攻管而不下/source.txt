魏攻管而不下。
安陵人缩高，其子为管守。
信陵君使人谓安陵君曰： 君其遣缩高，吾将仕之以五大夫，使为持节尉。 
安陵君曰： 安陵，小国也，不能必使其民。
使者自往，请使道使者至缟高之所，复信陵君之命。 
缟高曰： 君之幸高也，将使高攻管也。
夫以父攻子守，人大笑也。
是臣而下，是倍主也。
父教子倍，亦非君之所喜也。
敢再拜辞。 
使者以报信陵君，信陵君大怒，遣大使之安陵曰： 安陵之地，亦犹魏也。
今吾攻管而不下，则秦兵及我，社稷必危矣。
愿君之生束缩高而致之。
若君弗致也，无忌将发十万之师，以造安陵之城。 
安陵君曰： 吾先君成侯，受诏襄王以守此地也，手受大府之宪。
宪之上篇曰： 子弑父，臣弑君，有常不赦。
国虽大赦，降城亡子不得与焉。 
今缩高谨解大位，以全父子之义，而君曰 必生致之 ，是使我负襄王诏而废大府之宪也，虽死，终不敢行。 
缩高闻之曰： 信陵君为人，悍而自用也。
此辞反，必为国祸。
吾已全己，无为人臣之义矣，岂可使吾君有魏患也。 
乃之使者之舍，刎颈而死。
信陵君闻缩高死，素服缟素辟舍，使使者谢安陵君曰： 无忌，小人也，困于思虑，失言于君，敢再拜释罪。 
