献书秦王曰： 昔窃闻大王之谋出事于梁，谋恐不出于计矣，愿大王之熟计之也。
梁者，山东之要也。
有虵于此，击其尾，其首救；击其首，其尾救；击其中身，首尾皆救。
今梁王，天下之中身也。
秦攻梁者，是示天下要断山东之脊也，是山东首尾皆救中身之时也。
山东见亡必恐，恐必大合，山东尚强，臣见秦之必大忧可立而待也。臣窃为大王计，不如南出。
事于南方，其兵弱，天下必能救，地可广大，国可富，兵可强，主可尊。
王不闻汤之伐桀乎?
试之弱密须氏以为武教，得密须氏而汤之服桀矣。
今秦国与山东为雠，不先以弱为武教，兵必大挫，国必大忧。 
秦果南攻兰田、鄢、郢。
