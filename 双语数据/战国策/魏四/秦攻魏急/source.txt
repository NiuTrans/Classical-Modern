秦攻魏急。
或谓魏王曰： 弃之不如用之之易也，死之不如弃之之易也。
能弃之弗能用之，能死之弗能弃之，此人之大过也。
今王亡地数百里，亡城数十，而国患不解，是王弃之，非用之也。
今秦之强也，天下无敌，而魏之弱也甚，而王以是质秦，王又能死而弗能弃之，此重过也。
今王能用臣之计，亏地不足以伤国，卑体不足以苦身，解患而怨报。
 秦自四境之内，执法以下至于长輓者，故毕曰： 与嫪氏乎？
与吕氏乎？ 
虽至于门闾之下，廊庙之上，犹之如是也。
今王割地以赂秦，以为嫪毐功；卑体以尊秦，以因嫪毐。
王以国赞嫪毐，以嫪毐胜矣。
王以国赞嫪氏，太后之德王也，深于骨髓，王之交最为天下上矣。
秦、魏百相交也，百相欺也。
今由嫪氏善秦而交为天下上，天下孰不弃吕氏而从嫪氏？
天下必舍吕氏而从嫪氏，则王之怨报矣。 
