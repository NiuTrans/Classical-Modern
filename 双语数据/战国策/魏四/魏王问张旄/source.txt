魏王问张旄曰： 吾欲与秦攻韩，何如? 
张旄对曰： 韩且坐而胥亡乎?且割而从天下乎? 
王曰： 韩且割而从天下。 
张旄曰： 韩怨魏乎?怨秦乎? 
王曰： 怨魏。 
张旄曰： 韩强秦乎?强魏乎? 
王曰： 强秦。 
张旄曰： 韩且割而从其所强，与所不怨乎?且割而从其所不强，与其所怨乎? 
王曰： 韩将割而从其所强，与其所不怨。 
张旄曰： 攻韩之事，王自知矣。 
