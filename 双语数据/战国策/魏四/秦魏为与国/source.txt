秦、魏为与国。齐、楚约而欲攻魏，魏使人求救于秦，冠盖相望，秦救不出。
魏人有唐且者，年九十余，谓魏王曰： 老臣请出西说秦，令兵先臣出，可乎? 
魏王曰： 敬诺。 
遂约车而遣之。
唐且见秦王，秦王曰： 丈人芒然乃远至此，甚苦矣。
魏来求救数矣，寡人知魏之急矣。 
唐且对曰： 大王已知魏之急而救不至者，是大王筹策之臣无任矣。
且夫魏一万乘之国，称东藩，受冠带，祠春秋者，以为秦之强足以为与也。
今齐、楚之兵已在魏郊矣，大王之救不至，魏急则且割地而约齐、楚，王虽欲救之，岂有及哉?
是亡一万乘之魏，而强二敌之齐、楚也。
窃以为大王筹策之臣无任矣。 
秦王喟然愁悟，遽发兵，日夜赴魏，齐、楚闻之，乃引兵而去。
魏氏复全，唐且之说也。
