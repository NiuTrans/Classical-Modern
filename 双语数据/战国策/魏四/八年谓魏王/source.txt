八年，谓魏王曰： 昔曹恃齐而轻晋，齐伐釐、莒而晋人亡曹。
缯恃齐以悍越，齐和子乱而越人亡缯。
郑恃魏以轻韩，伐榆关而韩氏亡郑。
原恃秦、翟以轻晋，秦、翟年谷大凶而晋人亡原。
中山恃齐、魏以轻赵，齐、魏伐楚而赵亡中山。
此五国所以亡者，皆其所恃也。
非独此五国为然而已也，天下之亡国皆然矣。
夫国之所以不可恃者多，其变不可胜数也。
或以政教不修，上下不辑，而不可恃者；或有诸侯邻国之虞，而不可恃者；或以年谷不登，稸积竭尽，而不可恃者；或化于利，比于患。
臣以此知国之不可必恃也。
今王恃楚之强，而信春申君之言，以是质秦，而久不可知。
即春申君有变，是王独受秦患也。
即王有万乘之国，而以一人之心为命也，臣以此为不完，愿王之熟计之也。 
