韩相公仲珉使韩侈之秦，请攻魏，秦王说之。
韩侈在唐，公仲珉死。
韩侈谓秦王曰： 魏之使者谓后相韩辰曰： 公必为魏罪韩侈。 
韩辰曰： 不可。
秦王仕之，又与约事。 
使者曰： 秦之仕韩侈也，以重公仲也。
今公仲死，韩侈之秦，秦必弗入。
入，又奚为挟之以恨魏王乎? 
韩辰患之，将听之矣。
今王不召韩侈，韩侈且伏于山中矣。 
秦王曰： 何意寡人如是之权也!
令安伏? 
召韩侈而仕之。
