谓郑王曰： 昭釐侯，一世之明君也；申不害，一世之贤士也。
韩与魏敌侔之国也，申不害与昭釐侯执珪而见梁君，非好卑而恶尊也，非虑过而议失也。
申不害之计事，曰： 我执珪于魏，魏君必得志于韩，必外靡于天下矣，是魏弊矣。
诸侯恶魏必事韩，是我免于一人之下，而信于万人之上也。
夫弱魏之兵，而重韩之权，莫如朝魏。 
昭釐侯听而行之，明君也；申不害虑事而言之，忠臣也。
今之韩弱于始之韩，而今之秦强于始之秦。
今秦有梁君之心矣，而王与诸臣不事为尊秦以定韩者，臣窃以为王之明为不如昭釐侯，而王之诸臣忠莫如申不害也。
 昔者，穆公一胜于韩原而霸西州，晋文公一胜于城濮而定天下，此以一胜立尊令，成功名于天下。
今秦数世强矣，大胜以千数，小胜以百数，大之不王，小之不霸，名尊无所立，制令无所行，然而春秋用兵者，非以求主尊成名于天下也。
昔先王之攻，有为名者，有为实者。
为名者攻其心，为实者攻其形。
昔者吴与越战，越人大败，保于会稽之上。
吴人人越而户抚之。
越王使大夫种行成于吴，请男为臣，女为妾，身执禽而随诸御。
吴人果听其辞，与成而不盟，此攻其心者也。
其后越与吴战，吴人大败，亦请男为臣，女为妾，反以越事吴之礼事越。越人不听也，遂残吴国而禽夫差，此攻其形者也。
今将攻其心乎，宜使如吴；攻其形乎，宜使如越。
夫攻形不如越，而攻心不如吴，而君臣、上下、少长、贵贱，毕呼霸王，臣窃以为犹之井中而谓曰： 我将为尔求火也。 
 东孟之会，聂政、阳坚刺相兼君。
许异蹴哀侯而殪之，立以为郑君。韩氏之众无不听令者，则许异为之先也。
是故哀侯为君，而许异终身相焉。
而韩氏之尊许异也，犹其尊哀侯也。
今日郑君不可得而为也，虽终身相之焉，然而吾弗为云者，岂不为过谋哉?
昔齐桓公九合诸侯，未尝不以周襄王之命。
然则虽尊襄王，桓公亦定霸矣。
九合之尊桓公也，犹其尊襄王也。
今日天子不可得而为也，虽为桓公吾弗为云者，岂不为过谋而不知尊哉!
韩氏之士数十万，皆戴哀侯以为君，而许异独取相焉者，无他；诸侯之君，无不任事于周室也，而桓公独取霸者，亦无他也。
今强国将有帝王之亹，而以国先者，此桓公、许异之类也。岂可不谓善谋哉?
夫先与强国之利，强国能王，则我必为之霸；强国不能王，则可以辟其兵，使之无伐我。
然则强国事成，则我立帝而霸；强国之事不成，犹之厚德我也。
今与强国，强国之事成则有福，不成则无患，然则先与强国者，圣人之计也。 
