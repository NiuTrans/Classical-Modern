或谓公仲曰： 今有一举而可以忠于主，便于国，利于身，愿公之行之也。
今天下散而事秦，则韩最轻矣；天下合而离秦，则韩最弱矣；合离之相续，则韩最先弱矣。此君国长民之大患也。
今公以韩先合于秦，天下随之，是韩以天下事秦，秦之德韩也厚矣。
韩与天下朝秦，而独厚取德焉，公行之计，是其于主也至忠矣。
天下不合秦，秦令而不听，秦必起兵以诛不服。
秦久与天下结怨构难，而兵不决，韩息士民以待其亹，公行之计，是其于国也，大便也。
昔者，周佼以西周善于秦，而封于梗阳；周启以东周善于秦，而封于平原。
今公以韩善秦，韩之重于两周也无计，而秦之争机也，万于周之时。
今公以韩为天下先合于秦，秦必以公为诸侯，以明示天下，公行之计，是其于身大利也。愿公之加务也。 
