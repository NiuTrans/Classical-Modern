韩人攻宋，秦王大怒曰： 吾爱宋，与新城、阳晋同也。
韩珉与我交，而攻我甚所爱，何也? 
苏秦为韩说秦王曰： 韩珉之攻宋，所以为王也。
以韩之强，辅之以宋，楚、魏必恐。恐，必西面事秦。
王不折一兵，不杀一人，无事而割安邑，此韩珉之所以祷于秦也。 
秦王曰： 吾固患韩之难知，一从一横，此其说何也? 
对曰： 天下固令韩可知也。
韩故已攻宋矣，其西面事秦，以万乘自辅；不西事秦，则宋地不安矣。
中国白头游敖之士，皆积智欲离秦、韩之交。伏轼结靷西驰者，未有一人言善韩者也；伏轼结靷东驰者，未有一人言善秦者也。
皆不欲韩、秦之合者何也?
则晋、楚智而韩、秦愚也。
晋、楚合，必伺韩、秦；韩、秦合，必图晋、楚。请以决事。 秦王曰： 善 。
