齐伐宋，宋急。
苏代乃遗燕昭王书曰： 夫列在万乘，而寄质于齐，名卑而权轻。
秦齐助之伐宋，民劳而实费。
破宋，残楚淮北，肥大齐，雠强而国弱也。
此三者，皆国之大败也，而足下行之，将欲以除害取信于齐也。
而齐未加信于足下，而忌燕也愈甚矣。
然则足下之事齐也，失所为矣。
夫民劳而实费，又无尺寸之功，破宋肥雠，而世负其祸矣。
足下以宋加淮北，强万乘之国也，而齐并之，是益一齐也。
北夷方七百里，加之以鲁、卫，此所谓强万乘之国也，而齐并之，是益二齐也。
夫一齐之强，而燕犹不能支也，今乃以三齐临燕，其祸必大矣。
 虽然，臣闻知者之举事也，转祸而为福，因败而成功者也。
齐人紫败素也，而贾十倍。
越王勾践栖于会稽，而后残吴霸天下。
此皆转祸而为福，因败而为功者也。
今王若欲转祸而为福，因败而为功乎?
则莫如遥伯齐而厚尊之，使盟于周室，尽焚天下之秦符，约曰： 夫上计破秦，其次长宾之秦。 
秦挟宾客以待破，秦王必患之。
秦五世以结诸侯，今为齐下；秦王之志，苟得穷齐，不惮以一国都为功。
然而王何不使布衣之人，以穷齐之说说秦，谓秦王曰： 燕、赵破宋肥齐，尊齐而为之下者，燕、赵非利之也。
弗利而势为之者，何也?以不信秦王也。
今王何不使可以信者接收燕、赵。
今泾阳君若高陵君先于燕、赵，秦有变，因以为质，则燕、赵信秦矣。
秦为西帝，赵为中帝，燕为北帝，立为三帝而以令诸侯。
韩、魏不听，则秦伐之。齐不听，则燕、赵伐之。天下孰敢不听?
天下服听，因驱韩、魏以攻齐，曰，必反宋地而归楚之淮北。
夫反宋地，归楚之准北，燕、赵之所同利也。
并立三帝，燕、赵之所同愿也。
夫实得所利，名得所愿，则燕、赵之弃齐也，犹释弊屣。
今王之不收燕、赵，则齐伯必成矣。
诸侯戴齐，而王独弗从也，是国伐也。
诸侯戴齐，而王从之，是名卑也。
王不收燕、赵，名卑而国危；王收燕、赵，名尊而国宁。
夫去尊宁而就卑危，知者不为也。 
秦王闻若说也，必如刺心然，则王何不务使知士以若此说秦?
秦伐齐必矣。
夫取秦也，上交也；伐齐，正利也。
尊上交，务正利，圣王之事也。 
燕昭王善其书，曰： 先人尝有德苏氏，子之之乱，而苏氏去燕。
燕欲报仇于齐，非苏氏莫可。 
乃召苏氏，复善待之。
与谋伐齐，竟破齐，闵王出走。
