苏秦将为从，北说燕文侯曰： 燕东有朝鲜、辽东，北有林胡、楼烦，西有云中、九原，南有呼沱、易水。
地方二千余里，带甲数十万，车七百乘，骑六千疋，粟支十年。
南有碣石、雁门之饶，北有枣粟之利，民虽不由田作，枣粟之实，足食于民矣。
此所谓天府也。
夫安乐无事，不见覆军杀将之忧，无过燕矣。
大王知其所以然乎?
夫燕之所以不犯寇被兵者，以赵之为蔽于南也。
秦、赵五战，秦再胜而赵三胜。
秦、赵相蔽，而王以全燕制其后，此燕之所以不犯难也。
且夫秦之攻燕也，逾云中、九原，过代、上谷，弥地踵道数千里，虽得燕城，秦计固不能守也。
秦之不能害燕亦明矣。
今赵之攻燕也，发兴号令，不至十日，而数十万之众军于东垣矣。
度呼沱，涉易水，不至四五日，距国都矣。
故曰，秦之攻燕也，战于千里之外；赵之攻燕也，战于百里之内。
夫不忧百里之患，而重千里之外，计无过于此者。
是故愿大王与赵从亲，天下为一，则国必无患矣。 
