燕昭王收破燕后即位，卑身厚币，以招贤者，欲将以报雠。
故往见郭隗先生曰： 齐因孤国之乱，而袭破燕。孤极知燕小力少，不足以报。
然得贤士与共国，以雪先王之耻，孤之愿也。
敢问以国报雠者奈何? 
郭隗先生对曰： 帝者与师处，王者与友处，霸者与臣处，亡国与役处。
诎指而事之，北面而受学，则百己者至。先趋而后息，先问而后嘿，则什己者至。
人趋己趋，则若己者至。
冯几据杖，眄视指使，则厮役之人至。
若恣睢奋击，呴籍叱咄，则徒隶之人至矣。
此古服道致士之法也。
王诚博选国中之贤者，而朝其门下，天下闻王朝其贤臣，天下之士必趋于燕矣。 
昭王曰： 寡人将谁朝而可? 
郭隗先生曰： 臣闻古之君人，有以千金求千里马者，三年不能得。
涓人言于君曰： 请求之。 
君遣之。
三月得千里马，马已死，买其首五百金，反以报君。
君大怒曰： 所求者生马，安事死马而捐五百金? 
涓人对曰： 死马且买之五百金，况生马乎?
天下必以王为能市马，马今至矣。 
于是不能期年，千里之马至者三。
今王诚欲致士，先从隗始；隗且见事，况贤于隗者乎?
岂远千里哉? 
于是昭王为隗筑宫而师之。
乐毅自魏往，邹衍自齐往，剧辛自赵往，士争凑燕。
燕王吊死问生，与百姓同甘共苦。
二十八年，燕国殷富，士卒乐佚轻战。
于是遂以乐毅为上将军，与秦、楚、三晋合谋以伐齐，齐兵败，湣王出亡于外。
燕兵独追北，入至临淄，尽取齐宝，烧其宫室宗庙。
齐城之不下者，唯独莒、即墨。
