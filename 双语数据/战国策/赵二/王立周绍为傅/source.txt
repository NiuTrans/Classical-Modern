王立周绍为傅曰： 寡人始行县，过番吾，当子为子之时，践石以上者皆道子之孝。
故寡人问子以璧，遗子以酒食，而求见子。
子谒病而辞。
人有言子者曰： 父之孝子，君之忠臣也。 
故寡人以子之知虑，为辩足以道人，危足以持难，忠可以写意，信可以远期。
诗云 服难以勇，治乱以知，事之计也。
立傅以行，教少以学，义之经也。
循计之事，失而累；访议之行，穷而不忧。 
故寡人欲子之胡服以傅王乎。 
周绍曰： 王失论矣，非贱臣所敢任也。 
王曰： 选子莫若父，论臣莫若君。
君，寡人也。 
周绍曰： 立傅之道六。 
王曰： 六者何也? 
周绍曰： 知虑不躁达于变，身行宽惠达于礼，威严不足以易于位，重利不足以变其心，恭于教而不快，和于下而不危。
六者，傅之才，而臣无一焉。
隐中不竭，臣之罪也。
傅命仆官，以烦有司，吏之耻也。
王请更论。 
王曰： 知此六者，所以使子。 
周绍曰： 乃国未通于王胡服。
虽然，臣，王之臣也，而王重命之，臣敢不听令乎? 
再拜，赐胡服。
王曰： 寡人以王子为子任，欲子之厚爱之，无所见丑。
御道之以行义，勿令溺苦于学。
事君者，顺其意，不逆其志。
事先者，明其高，不倍其孤。
故有臣可命，其国之禄也。
子能行是，以事寡人者毕矣。
《书》云： 去邪无疑，任贤勿贰。 
寡人与子，不用人矣。 
遂赐周绍胡服衣冠，贝带黄金师比，以傅王子也。
