王破原阳，以为骑邑。
牛赞进谏曰： 国有固籍，兵有常经。
变籍则乱，失经则弱。
今王破原阳，以为骑邑，是变籍而弃经也。
且习其兵者轻其敌，便其用者易其难。
今民便其用而王变之，是损君而弱国也。
故利不百者不变俗，功不什者不易器。
今王破卒散兵，以奉骑射，臣恐其攻获之利，不如所失之费也。 
王曰： 古今异利，远近易用。
阴阳不同道，四时不一宜。
故贤人观时，而不观于时；制兵，而不制于兵。
子知官府之籍，不知器械之利；知兵甲之用，不知阴阳之宜。
故兵不当于用，何兵之不可易?
教不便于事，何俗之不可变?
昔者先君襄主与代交地，城境封之，名曰无穷之门，所以昭后而期远也。
今重甲循兵，不可以踰险；仁义道德，不可以来朝。
吾闻信不弃功，知不遗时。
今子以官府之籍，乱寡人之事，非子所知。 
牛赞再拜稽首曰： 臣敢不听令乎? 
至遂胡服，率骑入胡，出于遗遗之门，踰九限之固，绝五径之险，至榆中，辟地千里。
