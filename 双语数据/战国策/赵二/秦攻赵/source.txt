秦攻赵，苏子为谓秦王曰： 臣闻明王之于其民也，博论而技艺之，是故官无乏事而力不困；于其言也，多听而时用之，是故事无败业而恶不章。
臣愿王察臣之所谒，而效之于一时之用也。
臣闻怀重宝者，不以夜行；任大功者，不以轻敌。
是以贤者任重而行恭，知者功大则辞顺。
故民不恶其尊，而世不妬其业。
臣闻之：百倍之国者，民不乐后也；功业高世者，人主不再行也；力尽之民，仁者不用也；求得而反静，圣主之制也；功大而息民，用兵之道也。
今用兵终身不休，力尽不罢，赵怒必于其己邑，赵仅存哉!然而四轮之国也，今虽得邯郸，非国之长利也。
意者地广而不耕，民羸不休，又严之以刑罚，则虽从而不止矣。
语曰： 战胜而国危者，物不断也。
功大而权轻者，地不入也。 
故过任之事，父不得于子；无已之求，君不得于臣。
故微之为著者强，察乎息民之为用者伯，明乎轻之为重者王。 
秦王曰： 寡人案兵息民，则天下必为从，将以逆秦。 
苏子曰： 臣有以知天下之不能为从以逆秦也。
臣以田单、如耳为大过也。
岂独田单、如耳大为过哉?
天下之主亦尽过矣!夫虑收亡齐、罢楚、敝魏与不可知之赵，欲以穷秦折韩，臣以为至愚也。
夫齐威、宣，世之贤主也，德博而地广，国富而用民，将武而兵强。
宣王用之，后富韩威魏，以南伐楚，西攻秦，为齐兵困于殽塞之上，十年攘地，秦人远迹不服，而齐为虚戾。
夫齐兵之所以破，韩、魏之所以仅存者，何也?
是则伐楚攻秦，而后受其殃也。今富非有齐威、宣之余也，精兵非有富韩劲魏之库也，而将非有田单、司马之虑也。
收破齐、罢楚、敝魏、不可知之赵，欲以穷秦折韩、臣以为至误。
臣以从一不可成也。
客有难者，今臣有患于世。夫刑名之家，皆曰 白马非马 也。
已如白马实马，乃使有白马之为也。此臣之所患也。
 昔者秦人下兵攻怀，服其人，三国从之。赵奢、鲍佞将，楚有四人起而从之。
临怀而不救，秦人去而不从。
不识三国之憎秦而爱怀邪?
忘其憎怀而爱秦邪?
夫攻而不救，去而不从，是以三国之兵因，而赵奢、鲍佞之能也。
故裂地以败于齐。
田单将齐之良，以兵横行于中十四年，终身不敢设兵以攻秦折韩也，而驰于封内，不识从之一成恶存也。 
于是秦王解兵不出于境，诸侯休，天下安，二十九年不相攻。
