武灵王平昼闲居，肥义侍坐，曰： 王虑世事之变，权甲兵之用，念简、襄之迹，计胡、狄之利乎? 
王曰： 嗣立不忘先德，君之道也；错质务明主之长，臣之论也。
是以贤君静而有道民便事之教，动有明古先世之功。
为人臣者，穷有弟长辞让之节，通有补民益主之业。
此两者，君臣之分也。
今吾欲继襄主之业，启胡、翟之乡，而卒世不见也。
敌弱者，用力少而功多，可以无尽百姓之劳，而享往古之勋。
夫有高世之功者，必负遗俗之累；有独知之虑者，必被庶人之恐。
今吾将胡服骑射以教百姓，而世必议寡人矣。 
肥义曰： 臣闻之，疑事无功，疑行无名。
今王即定负遗俗之虑，殆毋顾天下之议矣。
夫论至德者不和于俗，成大功者不谋于众。
昔舜舞有苗，而禹袒入裸国，非以养欲而乐志也，欲以论德而要功也。
愚者暗于成事，智者见于未萌，王其遂行之。 
王曰： 寡人非疑胡服也，吾恐天下笑之。
狂夫之乐，知者哀焉；愚者之笑，贤者戚焉。
世有顺我者，则胡服之功未可知也。
虽敺世以笑我，胡地中山吾必有之。 
王遂胡服。
使王孙緤告公子成曰： 寡人胡服，且将以朝，亦欲叔之服之也。
家听于亲，国听于君，古今之公行也。
子不反亲，臣不逆主，先王之通谊也。
今寡人作教易服，而叔不服，吾恐天下议之也。
夫制国有常，而利民为本；从政有经，而令行为上。
故明德在于论贱，行政在于信贵。
今胡服之意，非以养欲而乐志也。
事有所出，功有所止。事成功立，然后德且见也。
今寡人恐叔逆从政之经，以辅公叔之议。
且寡人闻之，事利国者行无邪，因贵戚者名不累。
故寡人愿募公叔之义，以成胡服之功。
使緤谒之叔，请服焉。 
公子成再拜曰： 臣固闻王之胡服也，不佞寝疾，不能趋走，是以不先进。
王今命之，臣固敢竭其愚忠。
臣闻之：中国者，聪明叡知之所居也，万物财用之所聚也，贤圣之所教也。仁义之所施也，诗书礼乐之所用也，异敏技艺之所试也，远方之所观赴也，蛮夷之所义行也。
今王释此，而袭远方之服，变古之教，易古之道，逆人之心，畔学者，离中国，臣愿大王图之。 
使者报王。
王曰： 吾固闻叔之病也。 
即之公叔成家，自请之曰： 夫服者，所以便用也；礼者，所以便事也。
是以圣人观其乡而顺宜，因其事而制礼，所以利其民而厚其国也。
被发文身，错臂左衽，瓯越之民也。
黑齿雕题，鯷冠秫缝，大吴之国也。
礼服不同，其便一也。
是以乡异而用变，事异而礼易。
是故圣人苟可以利其民，不一其用；果可以便其事，不同其礼。
儒者一师而礼异，中国同俗而教离，又况山谷之便乎?
故去就之变，知者不能一；远近之服，贤圣不能同。
穷乡多异，曲学多辨。不知而不疑，异于己而不非者，公于求善也。
今卿之所言者，俗也。吾之所言者，所以制俗也。
今吾国东有河、薄洛之水，与齐、中山同之，而无舟楫之用。
自常山以至代、上党，东有燕、东胡之境，西有楼烦、秦、韩之边。
故寡人且聚舟楫之用，求水居之民，而无骑射之备。以守河、薄洛之水；变服骑射，以备其参胡、楼烦、秦、韩之边。
且昔者简主不塞晋阳，以及上党，而襄王兼戎取代，以攘诸，此愚知之所明也。
先时中山负齐之强兵，侵掠吾地，系累吾民，引水围鄗，非社稷之神灵，即鄗几不守。
先王忿之，其怨未能报也。
今骑射之服，近可以备上党之形，远可以报中山之怨。
而叔也顺中国之俗以逆简、襄之意，恶变服之名而忘国事之耻，非寡人所望于子！ 
公子成再拜稽首曰： 臣愚不达于王之议，敢道世俗之间。
今欲继简、襄之意，以顺先王之志，臣敢不听令。 
再拜，乃赐胡服。
赵文进谏曰： 农夫劳而君子养焉，政之经也。愚者陈意而知者论焉，教之道也。臣无隐忠，君无蔽言，国之禄也。
臣虽愚，愿竭其忠。 
王曰： 虑无恶扰，忠无过罪，子其言乎。 
赵文曰： 当世辅俗，古之道也。衣服有常，礼之制也。修法无愆，民之职也。三者，先圣之所以教。
今君释此，而袭远方之服，变教之古，易古之道，故臣愿王之图之。 
王曰： 子言世俗之间。
常民溺于习俗，学者沉于所闻。此两者，所以成官而顺政也，非所以观远而论始也。
且夫三代不同服而王，五伯不同教而政。
知者作教，而愚者制焉。贤者议俗，不肖者拘焉。
夫制于服之民。不足与论心；拘于俗之众，不足与致意。
故势与俗化，而礼与变俱，圣人之道也。
承教而动，循法无私，民之职也。
知学之人，能与闻迁，达于礼之变，能与时化。
故为己者不待人，制今者不法古，子其释之。 
赵造谏曰： 隐忠不竭，奸之属也。以私诬国，贼之类也。
犯奸者身死，贱国者族宗。
反此两者，先圣之明刑，臣下之大罪也。臣虽愚，愿尽其忠，无遁其死。 
王日： 竭意不讳，忠也。上无蔽言，明也。
忠不辟危，明不距人。子其言乎。 
赵造曰： 臣闻之，圣人不易民而教，知者不变俗而动。
因民而教者，不劳而成功；据俗而动者，虑径而易见也。
今王易初不循俗，胡服不顾世，非所以教民而成礼也。
且服奇者志淫，俗辟者乱民。
是以莅国者不袭奇辟之服，中国不近蛮夷之行，非所以教民而成礼者也。
且循法无过，修礼无邪，臣愿王之图之。 
王曰： 古今不同俗，何古之法?
帝王不相袭，何礼之循?
宓戏、神农教而不诛，黄帝、尧、舜诛而不怒。
及至三王，观时而制法，因事而制礼，法度制令，各顺其宜；衣服器械，各便其用。
故礼世不必一其道，便国不必法古。
圣人之兴也，不相袭而王。夏、殷之衰也，不易礼而灭。
然则反古未可非，而循礼未足多也。
且服奇而志淫，是邹、鲁无奇行也；俗辟而民易，是吴、越无俊民也。
是以圣人利身之谓服，便事之谓教，进退之谓节，衣服之制，所以齐常民，非所以论贤者也。故圣与俗流，贤与变俱。
谚曰： 以书为御者，不尽于马之情。
以古制今者，不达于事之变。 故循法之功，不足以高世；法古之学，不足以制今。
子其勿反也。 
