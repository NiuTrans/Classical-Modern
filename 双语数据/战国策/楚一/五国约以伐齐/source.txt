五国约以伐齐。
昭阳谓楚王曰： 五国以破齐，秦必南图楚。 
王曰： 然则奈何? 
对曰： 韩氏辅国也，好利而恶难，好利，可营也；恶难，可惧也。
我厚赂之以利，其心必营。我悉兵以临之，其心必惧我。彼惧我兵而营我利，五国之事必可败也。
约绝之后，虽勿与地可。 楚王曰： 善。 
乃命大公事之韩，见公仲曰： 夫牛阑之事，马陵之难，亲王之所见也。
王苟无以五国用兵，请效列城五，请悉楚国之众也，以图于齐。 
韩之反赵、魏之后，而楚果弗与地，则五国之事困也。
