张仪相秦，谓昭睢曰： 楚无鄢、郢、汉中，有所更得乎? 曰： 无有。 
曰： 无昭睢、陈轸，有所更得乎? 
曰： 无所更得。 
张仪曰： 为仪谓楚王逐昭睢、陈轸，请复鄢、郢、汉中。 
昭睢归报楚王，楚王说之。
有人谓昭睢曰： 甚矣，楚王不察于争名者也。
韩求相工陈籍而周不听；魏求相綦母恢而周不听，何以也?
周是列县畜我也。
今楚，万乘之强国也；大王，天下之贤主也。
今仪曰逐君与陈轸而王听之，是楚自行不如周，而仪重于韩、魏之王也。
且仪之所行，有功名者秦也，所欲贵富者魏也。
欲为攻于魏，必南伐楚。
故攻有道，外绝其交，内逐其谋臣。
陈轸，夏人也，习于三晋之事，故逐之，则楚无谋臣矣。
今君能用楚之众，故亦逐之，则楚众不用矣。
此所谓内攻之者也，而王不知察。
今君何不见臣于王，请为王使齐交不绝。
齐交不绝，仪闻之，其效鄢、郢、汉中必缓矣。
是昭睢之言不信也，王必簿之。 
