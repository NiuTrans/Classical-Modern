邯郸之难，昭奚恤谓楚王曰： 王不如无救赵，而以强魏。
魏强，其割赵必深矣。
赵不能听，则必坚守，是两弊也。 
景舍曰： 不然。
昭奚恤不知也。
夫魏之攻赵也，恐楚之攻其后。
今不救赵，赵有亡形，而魏无楚忧。是楚、魏共赵也，害必深矣，何以两弊也?
且魏令兵以深割赵，赵见亡形，而有楚之不救己也，必与魏合而以谋楚。
故王不如少出兵，以为赵援。
赵恃楚劲，必与魏战。
魏怒于赵之劲，而见楚救之不足畏也，必不释赵。
赵、魏相弊，而齐、秦应楚，则魏可破也。 
楚因使景舍起兵救赵。
邯郸拔，楚取睢、濊之间。
