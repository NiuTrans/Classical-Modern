平原君请冯忌曰： 吾欲北伐上党，出兵攻燕，何如? 
冯忌对曰： 不可。
夫以秦将武安君公孙起乘七胜之威，而与马服之子战于长平之下，大败赵师，因以其余兵围邯郸之城。
赵以亡败之余众，收破军之敝守，而秦罢于邯郸之下，赵守而不可拔者，以攻难而守者易也。
今赵非有七克之威也，而燕非有长平之祸也。
今七败之祸未复，而欲以罢赵攻强燕，是使弱赵为强秦之所以攻，而使强燕为弱赵之所以守。
而强秦以休兵承赵之敝，此乃强吴之所以亡，而弱越之所以霸。
故臣未见燕之可攻也。 平原君曰： 善哉! 
