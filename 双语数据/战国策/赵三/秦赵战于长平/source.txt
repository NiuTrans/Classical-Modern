秦、赵战于长平，赵不胜，亡一都尉。
赵王召楼昌与虞卿曰： 军战不胜，尉复死，寡人使卷甲而趋之，何如? 
楼昌曰： 无益也，不如发重使而为媾。 
虞卿曰： 夫言媾者，以为不媾者军必破，而制媾者在秦。
且王之论秦也，欲破王之军乎?其不邪? 
王曰： 秦不遗余力矣，必且破赵军。 
虞卿曰： 王聊听臣，发使出重宝以附楚、魏。
楚、魏欲得王之重宝，必入吾使。
赵使入楚、魏，秦必疑天下合从也，且必恐。
如此，则媾乃可为也。 
赵王不听，与平阳君为媾，发郑朱入秦，秦内之。
赵王召虞卿曰： 寡人使平阳君媾秦，秦已内郑朱矣，子以为奚如? 
虞卿曰： 王必不得媾，军必破矣，天下之贺战胜者皆在秦矣。
郑朱，赵之贵人也，而入于秦，秦王与应侯必显重以示天下。
楚、魏以赵为媾，必不救王。
秦知天下不救王，则媾不可得成也。 
赵卒不得媾，军果大败。
王入秦，秦留赵王而后许之媾。
