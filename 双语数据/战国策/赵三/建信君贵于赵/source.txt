建信君贵于赵。
公子魏牟过赵，赵王迎之，顾反至坐，前有尺帛，且令工以为冠。
工见客来也，因辟。
赵王曰： 公子乃驱后车，幸以临寡人，愿闻所以为天下。 
魏牟曰： 王能重王之国若此尺帛，则王之国大治矣。 
赵王不说，形于颜色，曰： 先王不知寡人不肖，使奉社稷，岂敢轻国若此？ 
魏牟曰： 王无怒，请为王说之。 
曰： 王有此尺帛，何不令前郎中以为冠？ 
王曰： 郎中不知为冠。 
魏牟曰： 为冠而败之，奚亏于王之国？
而王必待工而后乃使之。
今为天下之工，或非也，社稷为虚戾，先王不血食，而王不以予工，乃与幼艾。
且王之先帝，驾犀首而骖马服，以与秦角逐。
秦当时适其锋。
今王憧憧，乃辇建信以与强秦角逐，臣恐秦折王之椅也。 
