说张相国曰： 君安能少赵人，而令赵人多君？
君安能憎赵人，而令赵人爱君乎？
夫胶漆，至韧也，而不能合远；鸿毛，至轻也，而不能自举。
夫飘于清风，则横行四海。
故事有简而功成者，因也。
今赵万乘之强国也，前漳、滏，右常山，左河间，北有代，带甲百万，尝抑强齐，四十余年而秦不能得所欲。
由是观之，赵之于天下也不轻。
今君易万乘之强赵，而慕思不可得之小梁，臣窃为君不取也。 
君曰： 善。 自是之后，众人广坐之中，未尝不言赵人之长者也，未尝不言赵俗之善者也。
