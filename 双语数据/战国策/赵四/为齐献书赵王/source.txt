为齐献书赵王，使臣与复丑曰： 臣一见，而能令王坐而天下致名宝。
而臣窃怪王之不试见臣，而穷臣也。
群臣必多以臣为不能者，故王重见臣也。
以臣为不能者非他，欲用王之兵，成其私者也。
非然，则交有所偏者也；非然，则知不足者也；非然，则欲以天下之重恐王，而取行于王者也。
臣以齐循事王，王能亡燕，能亡韩、魏，能攻秦，能孤秦。
臣以为齐致尊名于王，天下孰敢不致尊名于王?
臣以齐为王求名于燕及韩、魏，孰敢辞之?
臣之能也，其前可见也已。
齐先重王，故天下尽重王；无齐，天下必尽轻王也。
秦之疆，以无齐之故重王，燕、魏自以无齐故重王。
今王无齐独安得无重天下?故劝王无齐者，非知不足也，则不忠者也。
非然，则欲用王之兵成其私者也；非然，则欲轻王以天下之重，取引于王者也；非然，则位尊而能卑者也。
愿王之熟虑无齐之利害也。 
