孟尝君将入秦，止者千数而弗听。
苏秦欲止之，孟尝曰： 人事者，吾已尽知之矣；吾所未闻者，独鬼事耳。 
苏秦曰： 臣之来也，固不敢言人事也，固且以鬼事见君。 
孟尝君见之。
谓孟尝君曰： 今者臣来，过于淄上，有土偶人与桃梗相与语。
桃梗谓土偶人曰： 子，西岸之土也，挺子以为人，至岁八月，降雨下，淄水至，则汝残矣。 
土偶曰： 不然。
吾西岸之土也，土则复西岸耳。
今子，东国之桃梗也，刻削子以为人，降雨下，淄水至，流子而去，则子漂漂者将何如耳。 今秦四塞之国，譬若虎口，而君入之，则臣不知君所出矣。 孟尝君乃止。
