淳于髡一日而见七人于宣王。
王曰： 子来，寡人闻之，千里而一士，是比肩而立；百世而一圣，若随踵而至也。
今子一朝而见七士，则士不亦众乎? 
淳于髡曰： 不然。
夫鸟同翼者而聚居，兽同足者而俱行。
今求柴胡、桔梗于沮泽，则累世不得一焉。及之皋黍、梁父之阴，则郄车而载耳。
夫物各有畴，今髡贤者之畴也。
王求士于髡，譬若挹水于河，而取火于燧也。
髡将复见之，岂特七士也? 
