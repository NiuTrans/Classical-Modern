楚王令昭雎之秦重张仪。
未至，惠王死，武王逐张仪。楚王因收昭雎以取齐。
桓臧为雎谓楚王曰： 横亲之不合也，仪贵惠王而善雎也。
今惠王死，武王立。仪走，公孙郝、甘茂贵。
甘茂善魏，公孙郝善韩。
二人固不善雎也，必以秦合韩、魏。
韩、魏之重仪，仪有秦而雎以楚重之。
今仪困秦而雎收楚。韩、魏欲得秦，必善二人者。
将收韩、魏轻仪而伐楚，方城必危。
王不如复雎，而重仪于韩、魏。仪据楚势，挟魏重，以与秦争。
魏不合秦，韩亦不从，则方城无患。 
