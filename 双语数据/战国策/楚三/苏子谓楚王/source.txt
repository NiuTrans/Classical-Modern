苏子谓楚王曰： 仁人之于民也，爱之以心，事之以善言。孝子之于亲也，爱之以心，事之以财。忠臣之于君也，必进贤人以辅之。
今王之大臣父兄，好伤贤以为资，厚赋敛诸臣百姓，使王见疾于民，非忠臣也。
大臣播王之过于百姓，多赂诸侯以王之地，是故退王之所爱，亦非忠臣也，是以国危。
臣愿无听群臣之相恶也，慎大臣父兄；用民之所善，节身之嗜欲，以百姓。
人臣莫难于无妒而进贤。
为主死易，垂沙之事，死者以千数。
为主辱易，自令尹以下，事王者以千数。
至于无妒而进贤，未见一人也。
故明主之察其臣也，必知其无妒而进贤也。
贤之事其主也，亦必无妒而进贤。
夫进贤之难者，贤者用且使己废，贵且使己贱，故人难之。 
