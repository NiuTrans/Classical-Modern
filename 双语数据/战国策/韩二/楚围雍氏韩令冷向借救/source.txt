对曰： 秦王之言曰，请道于南郑、兰田以入攻楚，出兵于三川以待公，殆不合军于南郑矣。 公仲曰： 奈何? 
对曰： 秦王必祖张仪之故谋。
楚威王攻梁，张仪谓秦王曰： 与楚攻梁，魏折而入于楚。
韩固其与国也，是秦孤也。
故不如出兵以劲魏。 
于是攻皮氏。
魏氏劲，威王怒，楚与魏大战，秦取西河之外以归。
今也其将扬言救韩，而阴善楚，公恃秦而劲，必经与楚战。
楚阴得秦之不用也，必易于公相支也。
公战胜楚，遂与公乘楚，易三川而归。
公战不胜楚，塞三川而守之，公不能救也。
臣甚恶其事。
司马康三反之郢矣，甘茂与昭献遇于境，其言曰收玺，其实犹有约也。 
公仲恐曰： 然则奈何? 
对曰： 公必先韩而后秦，先身而后张仪。以公不如亟以国合于齐、楚，秦必委国于公以解伐。
是公之所以外者仪而已，其实犹之不失秦也。 
