齐令周最使郑，立韩扰而废公叔。
周最患之，曰： 公叔之与周君交也，令我使郑，立韩扰而废公叔。
语曰： 怒于室者色于市。 
今公叔怨齐，无奈何也，必周君而深怨我矣。 
史舍曰： 公行矣，请令公叔必重公。 
周最行至郑，公叔大怒。
史舍入见曰： 周最故不欲来使，臣窃强之。
周最不欲来，以为公也；臣之强之也，亦以为公也。 
公叔曰： 请闻其说。 
对曰： 齐大夫诸子有犬，犬猛不可叱，叱之必噬人。
客有请叱之者，疾视而徐叱之，犬不动；复叱之，犬遂无噬人之心。
今周最固得事足下，而以不得已之故来使，彼将礼陈其辞而缓其言，郑王必以齐王为不急，必不许也。
今周最不来，他人必来。
来使者无交于公，而欲德于韩扰，其使之必疾，言之必急，则郑王必许之矣。 公叔曰： 善。 
遂重周最。
王果不许韩扰。
