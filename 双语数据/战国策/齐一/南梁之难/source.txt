南梁之难，韩氏请救于齐。
田侯召大臣而谋曰： 早救之，孰与晚救之便? 
张丐对曰： 晚救之，韩且折而入于魏，不如早救之。 
田臣思曰： 不可。
夫韩、魏之兵未弊，而我救之，我代韩而受魏之兵，顾反听命于韩也。
且夫魏有破韩之志，韩见且亡，必东诉于齐。
我因阴结韩之亲，而晚承魏之弊，则国可重，利可得，名可尊矣。 
田侯曰： 善。 乃阴告韩使者而遣之。
韩自以专有齐国，五战五不胜，东诉于齐，齐因起兵击魏，大破之马陵。
魏破韩弱，韩、魏之君因田婴北面而朝田侯。
