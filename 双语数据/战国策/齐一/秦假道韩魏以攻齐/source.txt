秦假道韩、魏以攻齐，齐威王使章子将而应之。
与秦交合而舍，使者数相往来，章子为变其徽章，以杂秦军。
候者言章子以齐入秦，威王不应。
顷之间，候者复言章子以齐兵降秦，威王不应。
而此者三。有司请曰： 言章子之败者，异人而同辞。
王何不发将而击之? 
王曰： 此不叛寡人明矣，曷为击之？ 
倾间，言齐兵大胜，秦军大败，于是秦王拜西藩之臣而谢于齐。
左右曰： 何以知之? 
曰： 章子之母启得罪其父，其父杀之而埋马栈之下。吾使者章子将也，勉之曰： 夫子之强，全兵而还，必更葬将军之母。 
对曰： 臣非不能更葬先妾也。臣之母启得罪臣之父。
臣之父未教而死。夫不得父之教而更葬母，是欺死父也。故不敢。 
夫为人子而不欺死父，岂为人臣欺生君哉? 
