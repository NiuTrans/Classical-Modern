孟尝君为从。
公孙弘谓孟尝君曰： 君不以使人先观秦王?
意者秦王帝王之主也，君恐不得为臣，奚暇从以难之?
意者秦王不肖之主也，君从以难之，未晚。 
孟尝君曰： 善，愿因请公往矣。 
公孙弘敬诺，以车十乘之秦。
昭王闻之，而欲醜之以辞。
公孙弘见，昭王曰： 薛公之地，大小几何? 
公孙弘对曰： 百里。 
昭王笑而曰： 寡人地数千里，犹未敢以有难也。
今孟尝君之地方百里，而因欲难寡人，犹可乎? 
公孙弘对曰： 孟尝君好人，大王不好人。 
昭王曰： 孟尝之好人也，奚如? 
公孙弘曰： 义不臣乎天子，不友乎诸侯，得志不惭为人主，不得志不肯为人臣，如此者三人；而治可为管、商之师，说义听行，能致其如此者五人；万乘之严主也，辱其使者，退而自刎，必以其血洿其衣，如臣者十人。 
昭王笑而谢之，曰： 客胡为若此，寡人直与客论耳!
寡人善孟尝君，欲客之必谕寡人之志也! 公孙弘曰： 敬诺。 
公孙弘可谓不侵矣。
昭王，大国也。
孟尝，千乘也。
立千乘之义而不可陵，可谓足使矣。
