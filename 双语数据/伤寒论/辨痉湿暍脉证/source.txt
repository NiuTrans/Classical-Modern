伤寒所致太阳，痉、湿、暍三种，宜应别论，以为与伤寒相似，故此见之。
太阳病，发热无汗，反恶寒者，名曰刚痉。
太阳病，发热汗出，不恶寒者，名曰柔痉，太阳病，发热，脉沉而细者，名曰痉。
太阳病，发汗太多，因致痉。
病身热足寒，颈项强急，恶寒，时头热面赤，目脉赤，独头面摇，卒口噤，背反张者，痉病也。
太阳病，关节疼痛而烦，脉沉而细者，此名湿痹。
湿痹之候，其人小便不利，大便反快，但当利其小便。湿家之为病，一身尽疼，发热，身色如似熏黄。湿家，其人但头汗出，背强，欲得被，覆向火，若下之早，则哕，胸满，小便不利，舌上如胎者，以丹田有热，胸中有寒，渴欲得水而不能饮，则口燥烦也。
湿家下之，额上汗出，微喘，小便利者，死。若下利不止者，亦死。
问曰：风湿相搏，一身尽疼痛，法当汗出而解，值天阴雨不止，医云：此可发汗，汗之病不愈者，何也？
答曰：发其汗，汗大出者，但风气去，湿气在，是故不愈也。
若治风湿者，发其汗，但微微似欲汗出者，风湿俱去也。
湿家病，身上疼痛，发热面黄而喘，头痛，鼻塞而烦，其脉大，自能饮食，腹中和无病，病在头中寒湿，故鼻塞，内药鼻中，则愈。
病者一身尽疼，发热，日晡所剧者，此名风湿。
此病伤于汗出当风，或久伤取冷所致也。
太阳中热者，暍是也，其人汗出恶寒，身热而渴也。
太阳中暍者，身热疼重，而脉微弱，此亦夏月伤冷水，水行皮中所致也。
太阳中暍者，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳，身即热，口开，前板齿燥。
若发汗，则恶寒甚；加温针，则发热甚；数下之，则淋甚。
