大法，秋宜下。
凡服下药，用汤胜丸，中病即止，不必尽剂也。
下利，三部脉皆平，按之心下硬者，急下之，宜大承气汤。
下利，脉迟而滑者，内实也。利未欲止，当下之，宜大承气汤。
问曰：人病有宿食，何以别之？
师曰：寸口脉浮而大，按之反涩，尺中亦微而涩，故知有宿食，当下之，宜大承气汤。
下利，不欲食者，以有宿食故也，当宜下之，与大承气汤。
下利差后，至其年月日复发者，以病不尽故也，当下之，宜大承气汤。
下利，脉反滑，当有所去，下之乃愈，宜大承气汤。
病腹中满痛者，此为实也，当下之，宜大承气汤。
伤寒后，脉沉。沉者，内实也，下解之，宜大柴胡汤。
脉双弦而迟者，必心下硬。
脉大而紧者，阳中有阴也，可以下之，宜大承气汤。
