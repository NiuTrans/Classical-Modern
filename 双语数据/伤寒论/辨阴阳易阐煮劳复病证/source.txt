伤寒，阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧裩散主之。
烧裩散方
右取妇人中裩近隐处，剪烧灰，以水和服方寸匕，日三服。
小便即利，阴头微肿，则愈。
妇人病，取男子裩当烧灰。
大病差后，劳复者，枳实栀子汤主之。
若有宿食者，加大黄如博棋子大五六枚。枳实栀子豉汤方
枳实三枚栀子十四枚豉一升右三味，以清浆水七升，空煮取四升，内枳实、栀子，煮取二升，下豉，更煮五六沸，去滓，温分再服，复令微似汗。伤寒差已后，更发热者，小柴胡汤主之。脉浮者，以汗解之；脉沉实者，以下解之。
大病差后，从腰以下有水气者，牡蛎泽泻散主之。
牡蛎泽泻散方
牡蛎泽泻栝蒌根蜀漆葶苈商陆根海藻以上各等分右七味，异捣下筛为散，更入臼中治之，白饮和服方寸匕。
小便利，止后服，日三服。
大病瘥后，喜唾，久不了了者，胸上有寒，当以丸药温之，宜理中丸。
伤寒解后，虚羸少气，气逆欲吐者，竹叶石膏汤主之。
竹叶石膏汤方
竹叶二把石膏一斤半夏半升麦门冬一升人参三两甘草二两粳米半升右七味，以水一斗，煮取六升，去滓，内粳米，煮米熟，汤成，去米，温服一升，日三服。
病人脉已解，而日暮微烦，以病新差，人强与谷，脾胃气尚弱，不能消谷，故令微烦，损谷则愈。
