子墨子言曰： 仁人之事者，必务求兴天下之利，除天下之害。 
然当今之时，天下之害孰为大？
曰：若大国之攻小国也，大家之乱小家也，强之劫弱，众之暴寡，诈之谋愚，贵之敖贱，此天下之害也。
又与为人君者之不惠也，臣者之不忠也，父者之不慈也，子者之不孝也，此又天下之害也。
又与今人之贱人，执其兵刃毒药水火，以交相亏贼，此又天下之害也。
姑尝本原若众害之所自生。
此胡自生？
此自爱人、利人生与？
即必曰： 非然也。 必曰： 从恶人、贼人生。 
分名乎天下，恶人而贼人者，兼与？别与？
即必曰： 别也。 
然即之交别者，果生天下之大害者与？
是故别非也。
子墨子曰： 非人者必有以易之，若非人而无以易之，譬之犹以水救水也，其说将必无可矣。 
是故子墨子曰： 兼以易别。 
然即兼之可以易别之故何也？
曰：藉为人之国，若为其国，夫谁独举其国，以攻人之国者哉？
为彼者，由为己也。
为人之都，若为其都，夫谁独举其都以伐人之都者哉？
为彼者犹为己也。
为人之家，若为其家，夫谁独举其家以乱人之家者哉？
为彼者犹为己也。
然即国都不相攻伐，人家不相乱贼，此天下之害与？
天下之利与？
即必曰天下之利也。
姑尝本原若众利之所自生，此胡自生？
此自恶人贼人生与？
即必曰： 非然也。 必曰： 从爱人利人生。 
分名乎天下爱人而利人者，别与？兼与？
即必曰： 兼也。 然即之交兼者，果生天下之大利与？
是故子墨子曰: 兼是也。 
且乡吾本言曰： 仁人之是者，必务求兴天下之利，除天下之害。
今吾本原兼之所生，天下之大利者也；今吾本原别之所生，天下之大害者也。
是故子墨子曰： 别非而兼是者。 
出乎若方也。今吾将正求与天下之利而取之，以兼为正，是以聪耳明目相与视听乎？是以股肱毕强相为动宰乎？
而有道肆相教诲，是以老而无妻子者，有所侍养以终其寿；幼弱孤童之无父母者，有所放依以长其身。
今唯毋以兼为正，即若其利也。
不识天下之士，所以皆闻兼而非者，其故何也？
然而天下之士，非兼者之言，犹未止也。曰： 即善矣!虽然，岂可用哉？ 
子墨子曰: 用而不可，虽我亦将非之；且焉有善而不可用者。 
姑尝两而进之。
谁以为二士，使其一士者执别，使其一士者执兼。
是故别士之言曰： 吾岂能为吾友之身，若为吾身？为吾友之亲，若为吾亲？ 
是故退睹其友，饥即不食，寒即不衣，疾病不侍养，死丧不葬埋。
别士之言若此，行若此。
兼士之言不然，行亦不然。
曰： 吾闻高士于天下者，必为其友之身，若为其身；为其友之亲，若为其亲。
然后可以为高士于天下。 
是故退睹其友，饥则食之，寒则衣之，疾病侍养之，死丧葬埋之，兼士之言若此，行若此。
若之二士者，言相非而行相反与？
当使若二士者，言必信，行必果，使言行之合，犹合符节也，无言而不行也。
然即敢问：今有平原广野于此，被甲婴胄，将往战，死生之权未可识也；又有君大夫之远使于巴、越、齐、荆，往来及否，未可识也。
然即敢问：不识将恶也，家室，奉承亲戚、提挈妻子而寄托之，不识于兼之有是乎？
于别之有是乎？
我以为当其于此也，天下无愚夫愚妇，虽非兼之人，必寄托之于兼之有是也。
此言而非兼，择即取兼，即此言行费也。
不识天下之士，所以皆闻兼而非之者，其故何也？
然而天下之士，非兼者之言，犹未止也。曰： 意可以择士，而不可以择君乎？ 
姑尝两而进之，谁以为二君，使其一君者执兼，使其一君者执别。
是故别君之言曰： 吾恶能为吾万民之身，若为吾身？
此泰非天下之情也。
人之生乎地上之无几何也，譬之犹驰驷而过隙也。 
是故退睹其万民，饥即不食，寒即不衣，疲病不侍养，死丧不葬埋。
别君之言若此，行若此。
兼君之言不然，行亦不然，曰： 吾闻为明君于天下者，必先万民之身，后为其身，然后可以为明君于天下。 
是故退睹其万民，饥即食之，寒即衣之，疾病侍养之，死丧葬埋之。
兼君之言若此，行若此。
然即交若之二君者，言相非而行相反与？
常使若二君者，言必信，行必果，使言行之合，犹合符节也，无言而不行也。
然即敢问：今岁有疠疫，万民多有勤苦冻馁，转死沟壑中者，既已众矣。
不识将择之二君者，将何从也？
我以为当其于此也，天下无愚夫愚妇，虽非兼者，必从兼君是也。
言而非兼，择即取兼，此言行拂也。
不识天下所以皆闻兼而非之者，其故何也？
然而天下之士非兼者之言，犹未止也。
曰: 兼即仁矣，义矣；虽然，岂可为哉？吾譬兼之不可为也，犹挈泰山以超江、河也。
故兼者，直愿之也，夫岂可为之物哉？ 
子墨子曰： 夫挈泰山以超江、河，自古之及今，生民而来，未尝有也。
今若夫兼相爱、交相利，此自先圣六王者亲行之。 
何知先圣六王之亲行之也？
子墨子曰： 吾非与之并世同时，亲闻其声，见其色也；以其所书于竹帛、镂于金石、琢于盘盂，传遗后世子孙者知之。 
泰誓曰： 文王若日若月乍照，光于四方，于西土。 
即此言文王之兼爱天下之博大也；譬之日月，兼照天下之无有私也。
即此文王兼也；虽子墨子之所谓兼者，于文王取法焉！
且不唯《泰誓》为然，虽《禹誓》即亦犹是也。
禹曰： 济济有众，咸听朕言！非惟小子，敢行称乱。蠢此有苗，用天之罚。
若予既率而群对诸群，以征有苗。 
禹之征有苗也，非以求以重富贵，干福禄，乐耳目也；以求兴天下之利，除天下之害。
即此禹兼也；虽子墨子之所谓兼者，于禹求焉。
且不唯《禹誓》为然，虽《汤说》即亦犹是也。汤曰： 惟予小子履，敢用玄牡。告于上天后曰：今天大旱，即当朕身屦，未知得罪于上下。
有善不敢蔽，有罪不敢赦，简在帝心，万方有罪，即当朕身；朕身有罪，无及万方。 
即此言汤贵为天子，富有天下，然且不惮以身为牺牲，以词说于上帝鬼神。
即此汤兼也；虽子墨子之所谓兼者，于汤取法焉。
且不惟誓命与汤说为然，《周诗》即亦犹是也。
君子之所履，小人之所视。 若吾言非语道之谓也，古者文、武为正均分，赏贤罚暴，勿有亲戚弟兄之所阿。
即此文、武兼也，虽子墨子之所谓兼者，于文、武取法焉。
不识天下之人，所以皆闻兼而非之者，其故何也？
然而天下之非兼者之言，犹未止。曰： 意不忠亲之利，而害为孝乎？ 
子墨子曰： 姑尝本原之孝子之为亲度者。吾不识孝子之为亲度者，亦欲人爱、利其亲与？
意欲人之恶、贼其亲与？
以说观之，即欲人之爱、利其亲也。
然即吾恶先从事即得此？
若我先从事乎爱利人之亲，然后人报我以爱利吾亲乎？
意我先从事乎恶人之亲，然后人报我以爱利吾亲乎？
即必吾先从事乎爱利人之亲，然后人报我以爱利吾亲也。
然即之交孝子者，果不得已乎？毋先从事爱利人之亲与？
意以天下之孝子为遇，而不足以为正乎？
姑尝本原之。
先王之所书，《大雅》之所道曰： 无言而不雠，无德而不报，投我以桃，报之以李。 
即此言爱人者必见爱也，而恶人者必见恶也。
不识天下之士，所以皆闻兼而非之者，其故何也？
意以为难而不可为邪？
尝有难此而可为者，昔荆灵王好小要，当灵王之身，荆国之士饭不逾乎一，固据而后兴，扶垣而后行。
故约食为其难为也，然后为而灵王说之；未逾于世而民可移也，即求以乡其上也。
昔者越王句践好勇，教其士臣三年，以其知为未足以知之也，焚舟失火，鼓而进之，其士偃前列，伏水火而死有不可胜数也。
当此之时，不鼓而退也，越国之士，可谓颤矣。
故焚身为其难为也，然后为之，越王说之，未逾于世，而民可移也，即求以乡其上也。
昔者晋文公好粗服。当文公之时，晋国之士，大布之衣，牂羊之裘，练帛之冠，且粗之屦，入见文公，出以践之朝。
故粗服为其难为也，然后为，而文公说之，未逾于世，而民可移也，即求以乡其上也。
是故约食焚舟粗服，此天下之至难为也，然后为而上说之，未逾于世，而民可移也。何故也？
即求以乡其上也。
今若夫兼相爱、交相利，此其有利，且易为也，不可胜计也，我以为则无有上说之者而已矣。苟有上说之者，劝之以赏誉，威之以刑罚，我以为人之于就兼相爱、交相利也，譬之犹火之就上、水之就下也，不可防止于天下。
故兼者，圣王之道也，王公大人之所以安也，万民衣食之所以足也，故君子莫若审兼而务行之。
为人君必惠，为人臣必忠；为人父必慈，为人子必孝，为人兄必友，为人弟必悌。
故君子莫若欲为惠君、忠臣、慈父、孝子、友兄、悌弟，当若兼之，不可不行也，此圣王之道，而万民之大利也。
