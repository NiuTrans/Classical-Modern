安国之道，道任地始，地得其任则功成，地不得其任则劳而无功。
人亦如此，备不先具者无以安主，吏卒民多心不一者，皆在其将长，诸行赏罚及有治者，必出于王公。
数使人行劳赐守边城关塞、备蛮夷之劳苦者，举其守卒之财用有余、不足，地形之当守边者，其器备常多者。
边县邑视其树木恶则少用，田不辟，少食，无大屋草盖，少用桑。
多财，民好食。
为内牒，内行栈，置器备其上，城上吏、卒、养，皆为舍道内，各当其隔部。养什二人，为符者曰养吏一人，辨护诸门。门者及有守禁者皆无令无事者得稽留止其旁，不从令者戮。
敌人但至，千丈之城，必郭迎之，主人利。不尽千丈者勿迎也，视敌之居曲众少而应之，此守城之大体也。
其不在此中者，皆心术与人事参之。
凡守城者以亟伤敌为上，其延日持久以待救之至，不明于守者也，不能此，乃能守城。
守城之法，敌去邑百里以上，城将如今尽召五官及百长，以富人重室之亲，舍之官府，谨令信人守卫之，谨密为故。
及傅城，守城将营无下三百人。四面四门之将，必选择之有功劳之臣及死事之后重者，从卒各百人。
门将并守他门，他门之上，必夹为高楼，使善射者居焉。女郭、冯垣一人。一人守之，使重室子。
五十步一击。因城中里为八部，部一吏，吏各从四人，以行冲术及里中。
里中父老小不举守之事及会计者，分里以为四部，部一长，以苛往来不以时行、行而不他异者，以得其奸。
吏从卒四人以上有分者，大将必与为信符；大将使人行守操信符，信不合及号不相应者，伯长以上辄止之，以闻大将。
当止不止及从吏卒纵之，皆斩。
诸有罪自死罪以上，皆遝父母、妻子同产。
诸男女有守于城上者，什六弩、四兵。丁女子、老少，人一矛。
卒有惊事，中军疾击鼓者三，城上道路、里中巷街，皆无得行，行者斩。女子到大军，令行者男子行左，女子行右，无并行。
皆就其守，不从令者斩。
离守者三日而一徇，而所以备奸也。
里正与皆守宿里门，吏行其部，至里门，正与开门内吏，与行父老之守及穷巷幽间无人之处。
奸民之所谋为外心，罪车裂。
正与父老及吏主部者，不得，皆斩；得之，除，又赏之黄金，人二镒。
大将使使人行守，长夜五循行，短夜三循行。
四面之吏亦皆自行其守，如大将之行，不从令者斩。
诸灶必为屏，火突高出屋四尺。慎无敢失火，失火者斩其端，失火以为事者车裂。伍人不得，斩；得之，除。救火者无敢喧哗，及离守绝巷救火者斩。
其正及父老有守此巷中部吏，皆得救之，部吏亟令人谒之大将，大将使信人将左右救之，部吏失不言者斩。
诸女子有死罪及坐失火皆无有所失，逮其以火为乱事者如法。
围城之重禁，敌人卒而至，严令吏命无敢喧嚣、三最、进行、相视坐泣、流涕若视、举手相探、相指、相呼、相麾、相踵、相投、相击、相靡以身及衣、讼驳言语。
及非令也而视敌动移者，斩。
伍人不得，斩；得之，除。伍人逾城归敌，伍人不得，斩；与伯归敌，队吏斩；与吏归敌，队将斩。
归敌者父母、妻子同产，皆车裂。
先觉之，除。
当术需敌。离地，斩。伍人不得，斩；得之，除。
其疾斗却敌于术，敌下终不能复上，疾斗者队二人，赐上奉。
而胜围，城周里以上，封城将三十里地为关内侯，辅将如令赐上卿，丞及吏比于丞者，赐爵五大夫，官吏、豪杰与计坚守者，十人及城上吏比五官者，皆赐公乘。
男子有守者爵，人二级，女子赐钱五千，男女老小先分守者，人赐钱千，复之三岁，无有所与，不租税。
此所以劝吏民坚守胜围也。
吏卒侍大门中者，曹无过二人。勇敢为前行，伍坐，令各知其左右前后。
擅离署，戮。
门尉昼三阅之，莫，鼓击门闭一阅，守时令人参之，上逋者名。
铺食皆于署，不得外食。
守必谨微察视谒者、执盾、中涓及妇人侍前者志意、颜色、使令、言语之请。
及上饮食，必令人尝，皆非请也，击而请故。
守有所不说谒者、执盾、中涓及妇人侍前者，守曰断之、冲之若缚之，不如令及后缚者，皆断。
必时素诫之。
诸门下朝夕立若坐，各令以年少长相次，旦夕就位，先佑有功有能，其余皆以次立。
五日，官各上喜戏、居处不庄、好侵侮人者一。
诸人士外使者来，必令有以执。
将出而还若行县，必使信人先戒舍，室乃出迎，门守，乃入舍。
为人下者常司上之，随而行，松上不随下。
必须□□随。
客卒守主人，及以为守卫，主人亦守客卒。
城中戍卒，其邑或以下寇，谨备之，数录其署，同邑者弗令共所守。
若城上者，衣服，他不如令者。宿鼓在守大门中。
莫令骑若使者操节闭城者，皆以执毚。
昏鼓，鼓十，诸门亭皆闭之。行者断，必击问行故，乃行其罪。
晨见，掌文鼓，纵行者，诸城门吏各入请籥，开门已，辄复上籥。
有符节不用此令。
寇至，楼鼓五，有周鼓，杂小鼓乃应之。
小鼓五后众军，断。
命必足畏，赏必足利，令必行，令出辄人随，省其可行、不行。
号，夕有号，失号，断。
为守备程而署之曰某程，置署街街衢阶若门，令往来者皆视而放。
诸吏卒民有谋杀伤其将长者，与谋反同罪，有能捕告，赐黄金二十斤，谨罪。
非其分职而擅取之，若非其所当治而擅治为之，断。
诸吏卒民非其部界而擅入他部界，辄收以属都司空若侯，侯以闻守，不收而擅纵之，断。
能捕得谋反、卖城、逾城敌者一人。以令为除死罪二人，城旦四人。
反城事父母去者，去者之父母妻子。
悉举民室材木、瓦若蔺石数，署长短小大。
当举不举，吏有罪。
诸卒民居城上者各葆其左右，左右有罪而不智也，其次伍有罪。
若能身捕罪人若告之吏，皆构之。
若非伍而先知他伍之罪，皆倍其构赏。
城外令任，城内守任。
令、丞、尉亡得入当，满十人以上，令、丞、尉夺爵各二级；百人以上，令、丞、尉免，以卒戍。
诸取当者，必取寇虏听之。
募民欲财物粟米以贸易凡器者，卒以贾予。
邑人知识、昆弟有罪，虽不在县中而欲为赎，若以粟米、钱金、布帛、他财物免出者，令许之。传言者十步一人，稽留言及乏传者，断。
诸可以便事者，亟以疏传言守。
吏卒民欲言事者，亟为传言请之吏，稽留不言诸者，断。
县各上其县中豪杰若谋士、居大夫重厚，口数多少。
官府城下吏、卒、民家前后左右相传保火。
火发自燔，燔曼延燔人，断。
诸以众强凌弱少及人妇女，以喧哗者，皆断。诸以众强凌弱少及人妇女，以喧哗者，皆断。
诸城门若亭，谨侯视往来行者符。
符传疑若无符，皆诣县廷言，请问其所使；其有符传者，善舍官府。其有知识、兄弟欲见之，为召，勿令里巷中。
三老、守闾令厉缮夫为荅。若他以事者、微者，不得入里中。
三老不得入家人。
传令里中有以羽，羽者三所差，家人各令其官中，失令若稽留令者，断。
家有守者治食。
吏、卒、民无符节而擅入里巷、官府，吏、三老、守闾者失苛止。
皆断。诸盗守器械、财物及相盗者，直一钱以上，皆断。
吏、卒、民各自大书于杰，著之其署同，守案其署，擅入者，断。
城上日壹废席蓐，令相错发。
有匿不言人所挟藏在禁中者，断。
吏、卒民死者，辄召其人，与次司空葬之，勿令得坐泣。
伤甚者令归治病家善养，予医给药，赐酒日二升、肉二斤，令吏数行闾，视病有瘳，辄造事上。
诈为自贼伤以辟事者，族之。
事已，守使吏身行死伤家，临户而悲哀之。
寇去事已，塞祷。守以令益邑中豪杰力斗诸有功者，必身行死伤者家以吊哀之，身见死事之后。
城围罢，主亟发使者往劳，举有功及死伤者数使爵禄，守身尊宠，明白贵之，令其怨结于敌。
城上卒若吏各保其左右。
若欲以城为外谋者，父母、妻子、同产皆断。
左右知不捕告，皆与同罪。
城下里中家人皆相葆，若城上之数。
有能捕告之者，封之以千家之邑；若非其左右及他伍捕告者，封之二千家之邑。
闻城鼓声而伍后上署者，断。人自大书版，著之其署隔，守必自谋其先后，非其署而妄入之者，断。离署左右，共入他署，左右不捕，挟私书，行请谒及为行书者，释守事而治私家事，卒民相盗家室、婴儿，皆断，无赦；人举而藉之。
无符节而横行军中者，断。客在城下，因数易其署而无易其养。誉敌：少以为众，乱以为治，敌攻拙以为巧者，断。客、主人无得相与言及相藉，客射以书，无得誉，外示内以善，无得应，不从令者，皆断。禁无得举矢书若以书射寇，犯令者父母、妻子皆断，身枭城上。
有能捕告之者，赏之黄金二十斤。
非时而行者，唯守及操太守之节而使者。
守入临城，必谨问父老、吏大夫、请有怨仇雠不相解者，召其人，明白为之解之。守必自异其人而藉之，孤之，有以私怨害城若吏事者，父母、妻子皆断。
其以城为外谋者，三族。
有能得若捕告者，以其所守邑小大封之，守还授印，尊宠官之，令吏大夫及卒民皆明知之。豪杰之外多交诸侯者，常请之，令上通知之，善属之，所居之吏上数选具之，令无得擅出入，连质之。
术乡长者、父老、豪杰之亲戚父母、妻子，必尊宠之，若贫人食不能自给食者，上食之。
及勇士父母、亲戚、妻子，皆时酒肉，必敬之，舍之必近太守。
守楼临质宫而善周，必密涂楼，令下无见上，上见下，下无知上有人无人。
守之所亲，举吏贞廉、忠信、无害、可任事者，其饮食酒肉勿禁，钱金、布帛、财物各自守之，慎勿相盗。
葆宫之墙必三重，墙之垣，守者皆累瓦釜墙上。
门有吏，主者门里，筦闭，必须太守之节。
葆卫必取戍卒有重厚者。请择吏之忠信者、无害可任事者。
令将卫，自筑十尺之垣，周还墙，门、闺者非令卫司马门。
望气者舍必近太守，巫舍必近公社，必敬神之。
巫祝史与望气者必以善言告民，以请上报守，守独知其请而已。
无与望气妄为不善言惊恐民，断弗赦。
度食不足，食民各自占家五种石升数，为期，其在莼害，吏与杂訾。
期尽匿不占，占不悉，令吏卒■得，皆断。
有能捕告，赐什三。
收粟米、布帛、钱金，出内畜产，皆为平直其贾，与主券人书之。事已，皆各以其贾倍偿之。
又用其贾贵贱、多少赐爵，欲为吏者许之，其不欲为吏而欲以受赐赏爵禄，若赎出亲戚、所知罪人者，以令许之。其受构赏者令葆宫见，以与其亲。
欲以复佐上者，皆倍其爵赏，某县某里某子家食口二人，积粟六百石，某里某子家食口十人，积粟百石。
出粟米有期日，过期不出者王公有之，有能得若告之，赏之什三。
慎无令民知吾粟米多少。
守入城，先以侯为始，得辄宫养之，勿令知吾守卫之备。
侯者为异宫，父母妻子皆同其宫，赐衣食酒肉，信吏善待之。
侯来若复，就间。
守宫三难，外环隅为之楼，内环为楼，楼入葆宫丈五尺为复道。
葆不得有室，三日一发席蓐，略视之，布茅宫中，厚三尺以上。
发侯，必使乡邑忠信、善重士，有亲戚、妻子，厚奉资之。必重发侯，为养其亲若妻子，为异舍，无与员同所，给食之酒肉。遣他侯，奉资之如前侯，反，相参审信，厚赐之，侯三发三信，重赐之，不欲受赐而欲为吏者，许之二百石之吏。守珮授之印。
其不欲为吏而欲受构赏，禄皆如前。
有能入深至主国者，问之审信，赏之倍他侯。其不欲受赏而欲为吏者，许之三百石之吏者。
扞士受赏赐者，守必身自致之其亲之其亲之所，见其见守之任。
其次复以佐上者，其构赏、爵禄、罪人倍之。
出候无过十里，居高便所树表，表三人守之，比至城者三表，与城上烽燧相望，昼则举烽，夜则举火。
闻寇所从来，审知寇形必攻，论小城不自守通者，尽葆其老弱、粟米、畜产遣卒候者无过五十人，客至堞，去之，慎无厌建。
候者曹无过三百人，日暮出之，为微职。
空队、要塞之人所往来者，令可口迹者无下里三人，平而迹；各立其表，城上应之。
候出越陈表，遮坐郭门之外内，立其表，令卒之半居门内，令其少多无可知也。
即有惊，见寇越陈去，城上以麾指之，迹坐击正期，以战备从麾所指。
望见寇，举一垂；入竟，举二垂；狎郭，举三垂；入郭，举四垂；狎城；举五垂。
夜以火，皆如此。
去郭百步，墙垣、树木小大尽伐除之。
外空井尽窒之，无令可得汲也。
外空窒尽发之，木尽伐之。
诸可以攻城者尽内城中，令其人各有以记之，事以，各以其记取之。
事为之券，书其枚数。
当遂材木不能尽内，即烧之，无令客得而用之。
人自大书版，著之其署忠。
有司出其所治，则从淫之法，其罪射。务色谩正，淫嚣不静，当路尼众舍事后就，逾时不宁，其罪射。
喧嚣骇众，其罪杀。
非上不谏，次主凶言，其罪杀。
无敢有乐器、弊骐军中，有则其罪射。非有司之令，无敢有车驰、人趋，有则其罪射。
