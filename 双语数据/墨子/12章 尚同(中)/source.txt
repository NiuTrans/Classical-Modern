子墨子曰：方今之时，复古之民始生，未有正长之时，盖其语曰，天下之人异义，是以一人一义，十人十义，百人百义。
其人数兹众，其所谓义者亦兹众。是以人是其义，而非人之义，故相交非也。
内之父子兄弟作怨雠，皆有离散之心，不能相和合。
至乎舍余力，不以相劳；隐匿良道，不以相教；腐朽余财，不以相分。天下之乱也，至如禽兽然。无君臣上下长幼之节、父子兄弟之礼，是以天下乱焉。
明乎民之无正长以一同天下之义，而天下乱也，是故选择天下贤良、圣知、辩慧之人，立以为天子，使从事乎一同天下之义。
天子既以立矣，以为唯其耳目之请，不能独一同天下之义，是故选择天下赞阅贤良、圣知、辩慧之人，置以为三公，与从事乎一同天下之义。
天子三公既巳立矣，以为天下博大，山林远土之民，不可得而一也。是故靡分天下，设以为万诸侯国君，使从事乎一同其国之义。
国君既已立矣，又以为唯其耳目之请，不能一同其国之义，是故择其国之贤者，置以为左右将军大夫，以至乎乡里之长，与从事乎一同其国之义。
天子、诸侯之君、民之正长，既已定矣，天子为发政施教曰： 凡闻见善者，必以告其上；闻见不善者，亦必以告其上。
上之所是，必亦是之；上之所非，必亦非之。
己有善，傍荐之；上有过，规谏之。
尚同义其上，而毋有下比之心。
上得则赏之，万民闻则誉之。
意若闻见善，不以告其上；闻见不善，亦不以告其上。
上之所是不能是，上之所非不能非。
己有善，不能傍荐之；上有过，不能规谏之。
下比而非其上者，上得则诛罚之，万民闻则非毁之。 
故古者圣王之为刑政赏誉也，甚明察以审信。
是以举天下之人，皆欲得上之赏誉，而畏上之毁罚。
是故里长顺天子政而一同其里之义。
里长既同其里之义，率其之里之万民以尚同乎乡长，曰： 凡里之万民，皆尚同乎乡长而不敢下比，乡长之所是，必亦是之；乡长之所非，必亦非之。
去而不善言，学乡长之善言；去而不善行，学乡长之善行。 
乡长固乡之贤者也，举乡人以法乡长，夫乡何说而不治哉？
察乡长之所以治乡者，何故之以也？
曰：唯以其能一同其乡之义，是以乡治。
乡长治其乡而乡既已治矣，有率其乡万民，以尚同乎国君，曰： 凡乡之万民，皆上同乎国君而不敢下比。
国君之所是，必亦是之；国君之所非，必亦非之，去而不善言，学国君之善言；去而不善行，学国君之善行。 
国君固国之贤者也，举国人以法国君，夫国何说而不治哉？
察国君之所以治国，而国治者，何故之以也？
曰：唯以其能一同其国之义，是以国治。
国君治其国而国既已治矣，有率其国之万民以尚同乎天子，曰： 凡国之万民，上同乎天子而不敢下比。
天子之所是，必亦是之；天子之所非，必亦非之。
去而不善言，学天子之善言；去而不善行，学天子之善行。 
天子者，固天下之仁人也，举天下之万民以法天子，夫天下何说而不治哉？
察天子之所以治天下者，何故之以也？
曰：唯以其能一同天下之义，是以天下治。
夫既尚同乎天子，而未上同乎天者，则天□将犹未止也。
故当若天降寒热不节，雪霜雨露不时，五谷不孰，六畜不遂，疾灾戾疫，飘风苦雨，荐臻而至者，此天之降罚也，将以罚下人之不尚同乎天者也。
故古者圣王明、天鬼之所欲，而避天、鬼之所憎，以求兴天下之利，除天下之害，是以率天下之万民，齐戒沐浴，洁为酒醴粢盛，以祭祀天、鬼。
其事鬼神也，酒醴粢盛，不敢不蠲洁，牺牲不敢不腯肥，珪璧币帛不敢不中度量，春秋祭祀，不敢失时几，听狱不敢不中，分财不敢不均，居处不敢怠慢。
曰：其为正长若此，是故上者天、鬼有厚乎其为正长也，下者万民有便利乎其为政长也。
天、鬼之所深厚而能疆从事焉，则天、鬼之福可得也。万民之所便利而能疆从事焉，则万民之亲可得也。
其为政若此，是以谋事得，举事成，入守固，出诛胜者，何故之以也？
曰：唯以尚同为政者也。
故古者圣王之为政若此。
今天下之人曰： 方今之时，天下之正长犹未废乎天下也，而天下之所以乱者，何故之以也？ 
子墨子曰： 方今之时之以正长，则本与古者异矣。譬之若有苗之以五刑然。
昔者圣王制为五刑以治天下，逮至有苗之制五刑，以乱天下，则此岂刑不善哉？
用刑则不善也。
是以先王之书《吕刑》之道曰： 苗民否用练，折则刑，唯作五杀之刑，曰法。
则此言善用刑者以治民，不善用刑者以为五杀，则此岂刑不善哉？
用刑则不善，故遂以为五杀。
是以先王之书《术令》之道曰： 唯口出好兴戎。
则此言善用口者出好，不善用口者以为谗贼寇戎，则此岂口不善哉？
用口则不善也，故遂以为谗贼寇戎。
故古者之置正长也，将以治民也。
譬之若丝缕之有纪，而罔罟之有纲也，将以运役天下淫暴而一同其义也。
是以先王之书《相年》之道曰： 夫建国设都，乃作後王君公，否用泰也。轻大夫师长，否用佚也。维辩使治天均。 
则此语古者上帝鬼神之建设国都立正长也，非高其爵，厚其禄，富贵佚而错之也。将以为万民兴利除害，富贵贫寡，安危治乱也。
故古者圣王之为若此。
今王公大人之为刑政则反此，政以为便譬，宗于父兄故旧，以为左右，置以为正长。
民知上置正长之非正以治民也，是以皆比周隐匿，而莫肯尚同其上。
是故上下不同义。
若苟上下不同义，赏誉不足以劝善，而刑罚不足以沮暴。
何以知其然也？
曰：上唯毋立而为政乎国家，为民正长，曰： 人可赏，吾将赏之。 
若苟上下不同义，上之所赏，则众之所非。
曰人众与处，于众得非，则是虽使得上之赏，未足以劝乎！上唯毋立而为政乎国家，为民正长，曰： 人可罚，吾将罚之。 
若苟上下不同义，上之所罚，则众之所誉，曰人众与处，于众得誉，则是虽使得上之罚，未足以沮乎！
若立而为政乎国家，为民正长，赏誉不足以劝善，而刑罚不沮暴，则是不与乡吾本言 民始生未有正长之时 同乎？
若有正长与无正长之时同，则此非所以治民一众之道。
故古者圣王唯而审以尚同，以为正长，是故上下情请为通。
上有隐事遗利，下得而利之；下有蓄怨积害，上得而除之。
是以数千万里之外，有为善者，其室人未遍知，乡里未遍闻，天子得而赏之；数千万里之外，有为不善者，其室人未遍知，乡里未遍闻，天子得而罚之。
是以举天下之人，皆恐惧振动惕栗，不敢为淫暴，曰： 天子之视听也神！ 
先王之言曰： 非神也。夫唯能使人之耳目助己视听，使人之吻助己言谈，使人之心助己思虑，使人之股肱助己动作。 
助之视听者众，则其所闻见者远矣；助之言谈者众，则其德音之所抚循者博矣；助之思虑者众，则其谈谋度速得矣；助之动作者众，即其举事速成矣。
故古者圣人之所以济事成功，垂名于后世者，无他故异物焉，曰：唯能以尚同为政者也。
是以先王之书《周颂》之道之曰： 载来见彼王，聿求厥章。 
则此语古者国君诸侯之以春秋来朝聘天子之庭，受天子之严教，退而治国，政之所加，莫敢不宾。
当此之时，本无有敢纷天子之教者，《诗》曰： 我马维骆，六辔沃若，载驰载驱，周爰咨度。 
又曰： 我马维骐，六辔若丝，载驰载驱，周爰咨谋。 
即此语也。
古者国君诸侯之闻见善与不善也，皆驰驱以告天子。
是以赏当贤，罚当暴，不杀不辜，不失有罪，则此尚同之功也。
是故子墨子曰： 今天下之王公大人士君子，请将欲富其国家，众其人民，治其刑政，定其社稷，当若尚同之不可不察，此之本也。 
