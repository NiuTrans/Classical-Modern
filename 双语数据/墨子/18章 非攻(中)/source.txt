子墨子言曰： 古者王公大人为政于国家者，情欲誉之审，赏罚之当，刑政之不过失。 是故子墨子曰： 古者有语：谋而不得，则以往知来，以见知隐。
谋若此可得而知矣。 
今师徒唯毋兴起，冬行恐寒，夏行恐暑，此不可以冬夏为者也。
春则废民耕稼树艺，秋则废民获敛。
今唯毋废一时，则百姓饥寒冻馁而死者，不可胜数。
今尝计军上：竹箭、羽旄、幄幕、甲盾、拨劫，往而靡弊腑冷不反者，不可胜数。又与矛、戟、戈、剑、乘车，其列住碎拆靡弊而不反者，不可胜数。与其牛马，肥而往，瘠而反，往死亡而不反者，不可胜数。与其涂道之修远，粮食辍绝而不继，百姓死者，不可胜数也。与其居处之不安，食饭之不时，肌饱之不节，百姓之道疾病而死者，不可胜数。丧师多不可胜数，丧师尽不可胜计，则是鬼神之丧其主后，亦不可胜数。
国家发政，夺民之用，废民之利，若此甚众，然而何为为之？
曰： 我贪伐胜之名，及得之利，故为之。 
子墨子言曰： 计其所自胜，无所可用也；计其所得，反不如所丧者之多。 
今攻三里之城，七里之郭，攻此不用锐，且无杀，而徒得此然也？
杀人多必数于万，寡必数于千，然后三里之城，七里之郭且可得也。
今万乘之国，虚数于千，不胜而入；广衍数于万，不胜而辟。
然则土地者，所有余也；王民者，所不足也。
今尽王民之死，严下上之患，以争虚城，则是弃所不足，而重所有余也。
为政若此，非国之务者也。
饰攻战者言曰： 南则荆、吴之王，北则齐、晋之君，始封于天下之时，其土地之方，未至有数百里也；人徒之众，未至有数十万人也。
以攻战之故，土地之博，至有数千里也；人徒之众，至有数百万人。故当攻战而不可为也。 
子墨子言曰： 虽四五国则得利焉，犹谓之非行道也。
譬若医之药人之有病者然，今有医于此，和合其祝药之于天下之有病者而药之。
万人食此，若医四五人得利焉，犹谓之非行药也。
故孝子不以食其亲，忠臣不以食其君。
古者封国于天下，尚者以耳之所闻，近者以目之所见，以攻战亡者，不可胜数。 
何以知其然也？
东方有莒之国者，其为国甚小，闲于大国之闲，不敬事于大，大国亦弗之从而爱利，是以东者越人夹削其壤地，西者齐人兼而有之。
计莒之所以亡于齐、越之间者，以是攻战也。虽南者陈、蔡，其所以亡于吴、越之间者，亦以攻战。
虽北者且不一著何，其所以亡于燕代、胡貊之闲者，亦以攻战也。
是故子墨子言曰： 古者王公大人，情欲得而恶失，欲安而恶危，故当攻战，而不可不非。 
饰攻战者之言曰： 彼不能收用彼众，是故亡；我能收用我众，以此攻战于天下，谁敢不宾服哉！ 
子墨子言曰： 子虽能收用子之众，子岂若古者吴阖闾哉？ 
古者吴阖闾教七年，奉甲执兵，奔三百里而舍焉。次注林，出于冥隘之径，战于柏举，中楚国而朝宋与及鲁。
至夫差之身，北而攻齐，舍于汶上，战于艾陵，大败齐人，而葆之大山；东而攻越，济三江五湖，而葆之会稽。九夷之国莫不宾服。
于是退不能赏孤，施舍群萌，自恃其力，伐其功，誉其志，怠于教遂。筑姑苏之台，七年不成。及若此，则吴有离罢之心。
越王勾践视吴上下不相得，收其众以复其雠，入北郭，徙大内，围王宫，而吴国以亡。
昔者晋有六将军，而智伯莫为强焉。
计其土地之博，人徒之众，欲以抗诸侯，以为英名，攻战之速，故差论其爪牙之士，皆列其舟车之众，以攻中行氏而有之。
以其谋为既已足矣，又攻兹范氏而大败之，并三家以为一家而不止，又围赵襄子于晋阳。
及若此，则韩、魏亦相从而谋曰： 古者有语：唇亡则齿寒。
赵氏朝亡，我夕从之，赵氏夕亡，我朝从之。
诗曰：鱼水不务，陆将何及乎！
是以三主之君，一心戳力，辟门除道，奉甲兴士，韩、魏自外，赵氏自内，击智伯大败之。 
是故子墨子言曰： 古者有语曰：君子不镜于水，而镜于人。
镜于水，见面之容；镜于人，则知吉与凶。
今以攻战为利，则盖尝鉴之于智伯之事乎？
此其为不吉而凶，既可得而知矣。 
