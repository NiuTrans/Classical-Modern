鲁君谓子墨子曰： 吾恐齐之攻我也，可救乎？ 
子墨子曰： 可。
昔者，三代之圣王禹、汤、文、武，百里之诸侯也，说忠行义，取天下；三代之暴王桀、纣、幽、厉，雠怨行暴，失天下。
吾愿主君之上者，尊天事鬼，下者爱利百姓，厚为皮币，卑辞令，亟遍礼四邻诸候，驱国而以事齐，患可救也。
非此，顾无可为者。 
齐将伐鲁，子墨子谓项子牛曰： 伐鲁，齐之大过也。
昔者，吴王东伐越，栖诸会稽；西伐楚，葆昭王于随；北伐齐，取国子以归于吴。
诸候报其雠，百姓苦其劳，而弗为用。是以国为虚戾，身为刑戮也。
昔者智伯伐范氏与中行氏，兼三晋之地。
诸侯报其雠，百姓苦其劳，而弗为用。是以国为虚戾，身为刑戮，用是也。
故大国之攻小国也，是交相贼也，过必反于国。 
子墨子见齐大王曰： 今有刀于此，试之人头，猝然断之，可谓利乎？ 大王曰： 利。 
子墨子曰： 多试之人头，猝然断之，可谓利乎？ 大王曰： 利。 
子墨子曰： 刀则利矣，孰将受其不祥？ 
大王曰： 刀受其利，试者受其不祥。 
子墨子曰： 并国覆军，贼杀百姓，孰将受其不祥？ 
大王俯仰而思之曰： 我受其不祥。 
鲁阳文君将攻郑，子墨子闻而止之，谓阳文君曰： 今使鲁四境之内，大都攻其小都，大家伐其小家，杀其人民，取其牛、马、狗豕、布帛、米粟、货财，则何若？ 
鲁阳文君曰： 鲁四境之内，皆寡人之臣也。
今大都攻其小都，大家伐其小家，夺之货财，则寡人必将厚罚之。 
子墨子曰： 夫天之兼有天下也，亦犹君之有四境之内也。
今举兵将以攻郑，天诛其不至乎？ 
鲁阳文君曰： 先生何止我攻邻也？
我攻郑，顺于天之志。
郑人三世杀其父，天加诛焉，使三年不全，我将助天诛也。 
子墨子曰： 郑人三世杀其父，而天加诛焉，使三年不全，天诛足矣。
今又举兵，将以攻郑，曰吾攻郑也，顺于天之志。
譬有人于此，其子强粱不材，故其父笞之，其邻家之父，举木而击之，曰吾击之也，顺于其父之志。
则岂不悖哉！ 
子墨子谓鲁阳文君曰： 攻其邻国，杀其民人，取其牛马、粟米、货财，则书之于竹帛，镂之于金石，以为铭于钟鼎，傅遗后世子孙曰： 莫若我多！ 
今贱人也，亦攻其邻家，杀其人民，取其狗豕、食粮、衣裘，亦书之竹帛，以为铭于席豆，以遗后世子孙，曰： 莫若我多！ 
其可乎？ 
鲁阳文君曰： 然吾以子之言观之，则天下之所谓可者，未必然也。 
子墨子谓鲁阳文君曰： 世俗之君子，皆知小物，而不知大物。
今有人于此，窃一犬一彘，则谓之不仁，窃一国一都，则以为义。
譬犹小视白谓之白，大视白则谓之黑。
是故世俗之君子，知小物而不知大物者，此若言之谓也。 
鲁阳文君语子墨子曰： 楚之南，有啖人之国者桥，其国之长子生，则鲜而食之，谓之宜弟。
美则以遗其君，君喜则赏其父。
岂不恶俗哉？ 
子墨子曰： 虽中国之俗，亦犹是也。杀其父而赏其子，何以异食其子而赏其父者哉？
苟不用仁义，何以非夷人食其子也？ 
鲁君之嬖人死，鲁君为之诔，鲁人因说而用之。
子墨子闻之曰： 诔者，道死人之志也。
今因说而用之，是犹以来首从服也。 
鲁阳文君谓子墨子曰： 有语我以忠臣者，令之俯则俯，令之仰则仰，处则静，呼则应，可谓忠臣乎？ 
子墨子曰： 令之俯则俯，令之仰则仰，是似景也；处则静，呼则应，是似响也。君将何得于景与响哉？
若以翟之所谓忠臣者，上有过，则微之以谏；己有善，则访之上，而无敢以告。
外匡其邪，而入其善。
尚同而无下比，是以美善在上，而怨雠在下；安乐在上，而忧戚在臣。
此翟之谓忠臣者也。 
鲁君谓子墨子曰： 我有二子，一人者好学，一人者好分人财，孰以为太子而可？ 
子墨子曰： 未可知也。
或所为赏与为是也。
钓者之恭，非为鱼赐也；饵鼠以虫，非爱之也。
吾愿主君之合其志功而观焉。 
鲁人有因子墨子而学其子者，其子战而死，其父让子墨子。
子墨子曰： 子欲学子之子，今学成矣。战而死，而子愠，而犹欲粜籴，雠则愠也。岂不费哉？ 
鲁之南鄙人有吴虑者，冬陶夏耕，自比于舜。
子墨子闻而见之。
吴虑谓子墨子： 义耳义耳，焉用言之哉？ 
子墨子曰： 子之所谓义者，亦有力以劳人，有财以分人乎？ 
吴虑曰： 有。 
子墨子曰： 翟尝计之矣。翟虑耕而食天下之人矣。盛，然后当一农之耕，分诸天下，不能人得一升粟。
籍而以为得一升粟，其不能饱天下之饥者，既可睹矣。
翟虑织而衣天下之人矣，盛，然后当一妇人之织，分诸天下，不能人得尺布。
籍而以为得尺布，其不能暖天下之寒者，既可睹矣。
翟虑被坚执锐，救诸侯之患，盛，然后当一夫之战，一夫之战，其不御三军，既可睹矣。
翟以为不若诵先王之道，而求其说，通圣人之言，而察其辞，上说王公大人，次匹夫徒步之士。
王公大人用吾言，国必治，匹夫徒步之士用吾言，行必修。
故翟以为虽不耕而食饥，不织而衣寒，功贤于耕而食之，织而衣之者也。
故翟以为虽不耕织乎，而功贤于耕致也。 
吴虑谓子墨子曰： 义耳义耳，焉用言之哉？ 
子墨子曰： 籍设而天下不知耕，教人耕，与不教人耕而独耕者，其功孰多？ 
吴虑曰： 教人耕者，其功多。 
子墨子曰： 籍设而攻不义之国，鼓而使众进战，与不鼓而使众进战而独进战者，其功孰多？ 
吴虑曰： 鼓而进者，其功多。 
子墨子曰： 天下匹夫徒步之士少知义，而教天下以义者，功亦多，何故弗言也？
若得鼓而进于义，则吾义岂不益进哉！ 
子墨子游公尚过于越。
公尚过说越王，越王大说，谓公尚过曰： 先生苟能使子墨子于越而教寡人，请裂故吴之地，方五百里，以封子墨子。 
公尚过许诺，遂为公尚过束车五十乘，以迎子墨子于鲁，曰： 吾以夫子之道说越王，越王大说，谓过曰： 苟能使子墨子至于越，而教寡人，请裂故吴之地，方五百里，以封子。  
子墨子谓公尚过曰： 子观越王之志何若？
抑越不听吾言，不用吾道，而吾往焉，则是我以义粜也。
钧之粜，亦于中国耳，何必于越哉！ 
子墨子游，魏越曰： 既得见四方之君，子则将先语？ 
子墨子曰： 凡入国，必择务而从事焉。国家昏乱，则语之尚贤、尚同；国家贫，则语之节用、节葬，国家喜音湛湎，则语之非乐、非命；国家淫辟无礼，则语之尊天事鬼；国家务夺侵凌，则语之兼爱、非攻，故曰择务而从事焉。 
子墨子出曹公子而于宋。三年而反，睹子墨子曰： 始吾游于子之门，短褐之衣，藜藿之羹，朝得之，则夕弗得祭祀鬼神。
今而以夫子之教，家厚于始也。
有家厚，谨祭祀鬼神。
然而人徒多死，六畜不蕃，身湛于病，吾未知夫子之道之可用也。 子墨子曰： 不然。
夫鬼神之所欲于人者多：欲人之处高爵禄，则以让贤也；多财则以分贫也。
夫鬼神，岂唯擢季钳肺之为欲哉？
今子处高爵禄而不以让贤，一不祥也；多财而不以分贫，二不祥也。
今子事鬼神，唯祭而已矣，而曰： 病何自至哉 ，是犹百门而闭一门焉，曰： 盗何从入 。
若是而求福于有怪之鬼，岂可哉？ 
鲁祝以一豚祭，而求百福于鬼神。
子墨子闻之曰： 是不可。今施人薄而望人厚，则人唯恐其有赐于己也。
今以一豚祭，而求百福于鬼神，唯恐其以牛羊祀也。
古者圣王事鬼神，祭而已矣。
今以豚祭而求百福，则其富不如其贫也。 
彭轻生子曰： 往者可知，来者不可知。 
子墨子曰： 籍设而亲在百里之外，则遇难焉，期以一日也，及之则生，不及则死。
今有固车良马于此，又有奴马四隅之轮于此，使子择焉，子将何乘？ 
对曰： 乘良马固车，可以速至。 
子墨子曰： 焉在矣来。 
孟山誉王子闾曰： 昔白公之祸，执王子闾，斧钺钩要，直兵当心，谓之曰： 为王则生，不为王则死！ 
王子闾曰： 何其侮我也！
杀我亲，而喜我以楚国。
我得天下而不义，不为也，又况于楚国乎？ 
遂而不为。
王子闾岂不仁哉？ 
子墨子曰： 难则难矣，然而未仁也。
若以王为无道，则何故不受而治也？
若以白公为不义，何故不受王，诛白公然而反王？
故曰：难则难矣，然而未仁也。 
子墨子使胜绰事项子牛。
项子牛三侵鲁地，而胜绰三从。
子墨子闻之，使高孙子请而退之，曰： 我使绰也，将以济骄而正嬖也。
今绰也禄厚而谲夫子，夫子三侵鲁而绰三从，是鼓鞭于马靳也。
翟闻之，言义而弗行，是犯明也。
绰非弗之知也，禄胜义也。 
昔者楚人与越人舟战于江，楚人顺流而进，迎流而退，见利而进，见不利则其退难。
越人迎流而进，顺流而退，见利而进，见不利则其退速。
越人因此若势，亟败楚人。
公输子自鲁南游楚，焉始为舟战之器，作为钩强之备，退者钩之，进者强之，量其钩强之长，而制为之兵。
楚之兵节，越之兵不节，楚人因此若势，亟败越人。
公输子善其巧，以语子墨子曰： 我舟战钩强，不知子之义亦有钩强乎？ 
子墨子曰： 我义之钩强，贤于子舟战之钩强。
我钩强我，钩之以爱，揣之以恭。
弗钩以爱则不亲，弗揣以恭则速狎，狎而不亲则速离。
故交相爱，交相恭，犹若相利也。
今子钩而止人，人亦钩而止子，子强而距人，人亦强而距子，交相钩，交相强，犹若相害也。
故我义之钩强，贤子舟战之钩强。 
公输子削竹木以为鹊，成而飞之，三日不下。
公输子自以为至巧。
子墨子谓公输子曰： 子之为鹊也，不如匠之为车辖。须臾刘三寸之木，而任五十石之重。
故所为功，利于人谓之巧，不利于人，谓之拙。 
公输子谓子墨子曰： 吾未得见之时，我欲得宋。
自我得见之后，予我宋而不义，我不为。 
子墨子曰： 翟之未得见之时也，子欲得宋，自翟得见子之后，予子宋而不义，子弗为，是我予子宋也。
子务为义，翟又将予子天下。 
