禽子再拜再拜曰： 敢问适人积土为高，以临吾城，薪土俱上，以为羊黔，蒙橹俱前，遂属之城，兵弩俱上，为之奈何？ 子墨子曰：子问羊黔之守邪？
羊黔者，将之拙者也，足以劳卒，不足以害城。守为台城，以临羊黔，左右出巨，各二十尺，行城三十尺，强弩之，技机藉之，奇器口口之，然则羊黔之攻败矣。
备临以连弩之车，材大方一方一尺，长称城之薄厚。
两轴三轮，轮居筐中，重下上筐。左右旁二植，左右有衡植，衡植左右皆圜内，内径四寸。左右缚弩皆于植，以弦钩弦，至于大弦。
弩臂前后与筐齐，筐高八尺，弩轴去下筐三尺五寸。
连弩机郭同铜，一石三十钧。
引弦鹿长奴。
筐大三围半，左右有钩距，方三寸，轮厚尺二寸，钩距臂博尺四寸，厚七寸，长六尺。
横臂齐筐外，蚤尺五寸，有距，搏六寸，厚三寸，长如筐有仪，有诎胜，可上下，为武重一石，以材大围五寸。矢长十尺，以绳□□矢端，如如戈射，以磨■卷收。
