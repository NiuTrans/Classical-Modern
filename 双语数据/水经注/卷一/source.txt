仑墟在西北，三成为昆仑丘。
《昆仑说》曰：昆仑之山三级：下曰樊桐，一名板桐；二曰玄圃，一名阆风；上曰层城，一名天庭；是为太帝之居。
去嵩高五万里，地之中也。
《禹本纪》与此同。
高诱称河出昆山，伏流地中万三千里，禹导而通之；出积石山。
案《山海经》：自昆仑至积石千七百四十里。
自积石出陇西郡至洛，准《地志》可五千余里。
又案《穆天子传》：天子自昆山入于宗周，乃里西土之数。自宗周瀍水以西，至于河宗之邦、阳纤之山，三千有四百里，自阳纤西至河首四千里，合七千四百里。
《外国图》又云：从大晋国正西七万里，得昆仑之墟，诸仙居之。
数说不同，道阻且长，经记绵褫，水陆路殊，径复不同，浅见末闻，非所详究，不能不聊述闻见，以志差违也。
其高万一千里，《山海经》称方八百里，高仞切。
郭景纯以为自上二千五百余里。
《淮南子》称高万一千里百一十四步三尺六寸。
河水《春秋说题辞》曰：河之为言荷也，荷精分布，怀阴引度也。
《释名》曰：河，下也，随地下处而通流也。
《考异邮》曰：河者，水之气，四渎之精也，所以流化。
《元命苞》曰：五行始焉，万物之所由生，元气之腠液也。
《管子》曰：水者，地之血气，如筋脉之通流者，故曰水具财也。
五害之属，水最为大。
水有大小，有远近，水出山而流入海者，命曰经水；引他水入于大水及海者，命曰枝水；出于地沟，流于大水，及于海者，又命曰川水也。
《庄子》曰：秋水时至，百川灌河，经流之大。
《孝经援神契》曰：河者，水之伯，上应天汉。
《新论》曰：四渎之源，河最高而长，从高注下，水流激峻，故其流急。
徐干《齐都赋》曰：川读则洪河洋洋，发源昆仑，九流分逝，北朝沧渊，惊波沛厉，浮沫扬奔。
《风俗通》曰：江、河、淮、济为四渎。
渎，通也，所以通中国垢浊。
《白虎通》曰：其德著大，故称渎。
《释名》曰：渎，独也。
各独出其所而入海。
出其东北陬，《山海经》曰：昆仑虚在西北，河水出其东北隅。
《尔雅》曰：河出昆仑虚，色白；所渠并千七百一川，色黄。
《物理论》曰：河色黄者，众川之流，盖浊之也。
百里一小曲，千里一曲一直矣。
汉大司马张仲议曰：河水浊，清澄一石水，六斗泥。而民竞引河溉田，令河不通利。至三且，桃花水至则河决，以其噎不泄也。
禁民勿复引河，是黄河兼浊河之名矣。
《述征记》曰：盟律、河津恒浊，方江为狭，比淮、济为阔。
寒则冰厚数丈，冰始合，车马不敢过，要须狐行，云此物善听，冰下无水乃过。
人见狐行，方渡。余案《风俗通》云：里语称狐欲渡河，无如尾何。
且狐性多疑，故俗有狐疑之说，亦未必一如缘生之言也。
屈从其东南流，入渤海。
《山海经》曰：南即从极之渊也，一曰中极之渊，深三百仞，惟冯夷都焉。
《括地图》曰：冯夷恒乘云车驾二龙。
河水又出于阳纤陵门之山，而注于冯逸之山。
《穆天子传》曰：天子西征，至阳纡之山，河伯冯夷之所都居，是惟河宗氏。
天子乃沉圭壁礼焉。
河伯乃与天子披图视典，以观天子之宝器、玉果、璇珠、烛银、金膏等物，皆《河图》所载，河伯以礼，穆王视图，方乃导以西迈矣。
粤在伏羲，受龙马图于河，八卦是也。
故《命历序》曰：《河图》，帝王之阶，图载江河、山川、州界之分野。
后尧坛于河，受《龙图》，作《握河记》。
逮虞舜、夏、商，咸亦受焉。
李尤《盟津铭》：洋洋河水，朝宗于海，径自中州，《龙图》所在。
《淮南子》曰：昔禹治洪水，具祷阳纡。盖于此也。
高诱以为阳纡秦薮，非也。
释氏《西域记》曰：阿褥达太山，其上有大渊水，宫殿楼观甚大焉。
山，即昆仑山也。
《穆天子传》曰：天子升于昆仑，观黄帝之宫，而封丰隆之葬。丰隆，雷公也。
黄帝宫，即阿褥达宫也。
其山出六大水，山西有大水，名新头河。
郭义恭《广志》曰：甘水也，在西域之东，名曰新陶水，山在天竺国西，水甘，故曰甘水。
有石盐，白如水精，大段则破而用之。
康泰曰：安息、月氏、天竺至伽那调御，皆仰此盐。
释法显曰：度葱岭，已入北天竺境。
于此顺岭西南行十五日，其道艰阻，崖岸险绝，其山惟石，壁立于仞，临之目眩，欲进则投是无所。
下有水，名新头河。
昔人有凿石通路施倚梯者，凡度七百梯，度已，蹑悬絙过河，河两岸，相去咸八十步。
九译所绝，汉之张骞、甘英皆不至也。
余诊诸史传，即所谓罽宾之境，有盘石之隥，道狭尺余，行者骑步相持，絙桥相引，二十许里，方到悬度，阻险危害，不可胜言。
敦义恭曰：乌秅之西，有悬度之国，山溪不通，引绳而度，故国得其名也。
其人山居，佃于石壁间，累石为室。
民接手而饮，所谓猿饮也。
有白草、小步马，有驴无牛，是其悬度乎？
释法显又言：度河便到乌长国。
乌长国即是北天竺，佛所到国也。
佛遗足迹于此，其迹长短在人心念，至今犹尔，及晒衣石尚在。
新头河又西南流，屈而东南流，径中天竺国。
两岸平地，有国名毗茶，佛法兴盛。
又径蒲那般河。河边左右，有二十僧伽蓝。
此水径摩头罗国，而下合新头河。
自河以西，天竺诸国，自是以南，皆为中国，人民殷富。
中国者，服食与中国同，故名之为中国也。
泥洹已来，圣众所行，威仪法则，相承不绝。
自新头河至南天竺国，迄于南海，四万里也。
释氏《西域记》曰：新头河经罽宾、犍越、摩诃刺诸国，而入南海是也。
阿耨达山西南有水，名遥奴；山西南小东有水，名萨罕；小东有水，名恒伽。
此三水同出一山，俱入恒水。
康泰《扶南传》曰：恒水之源，乃极西北，出昆仑山中，有五大源，诸水分流，皆由此五大源。
枝扈黎大江出山西北流，东南注大海。
枝扈黎，即恒水也，故释氏《西域记》有恒曲之目。
恒北有四国，最西头恒曲中者是也。
有拘夷那褐国。
《法显传》曰：恒水东南流，径拘夷那褐国南，城北双树间，有希连禅河。河边，世尊于此北首般泥洹，分舍利处。
支僧载《外国事》曰：佛泥洹后，天人以新白緤裹佛，以香花供养，满七日，盛以金棺，送出王宫，度一小水，水名醯兰那，去王宫可三里许，在宫北。
以栴檀木为薪，天人各以火烧薪，薪了不燃，大迦叶从流沙还，不胜悲号，感动天地，从是之后，他薪不烧而自然也。
王敛舍利，用金作斗，量得八斛四斗，诸国王、天龙神王各得少许。赍还本国，以造佛寺。
阿育王起浮屠于佛泥洹处，双树及塔，今无复有也。
此树名婆罗树，其树花名婆罗佉也。
此花色白如霜雪，香无比也。
竺枝《扶南记》曰：林杨国去金陈国步道二千里，车马行，无水道。
举国事佛，有一道人命过烧葬，烧之数千束樵，故坐火中，乃更著石室中，从来六十余年，尸如故不朽，竺枝目见之。
夫金刚常住，是明永存，舍利刹见，毕天不朽，所谓智空罔穷，大觉难测者矣。
其水乱流注于恒。
恒水又东径毗舍利城北。
释氏《西域记》曰：毗舍利，维邪离国也。
支僧载《外国事》曰：维邪离国去王舍城五十由旬，城周圆三由旬，维诘家在大城里宫之南，去宫七里许，屋宇坏尽，惟见处所尔。
释怯显云：城北有大林重阁，佛住于此，本奄婆罗女家施佛起塔也。
城之西北三里，塔名放弓仗。
恒水上流有一国，国王小夫人生肉胎，大夫人妒之，言汝之生，不祥之征，即盛以木函，掷恒水中。
下流有国王游观，见水上木函，开看，见千小儿端正殊好，王取养之，遂长大，甚勇健，所往征代，无不摧服。
次欲伐父王本国，王大愁忧。
小夫人问：何故愁忧？
王曰：彼国王有千子，勇健无比，欲来伐吾国，是以愁尔。
小夫人言：勿愁，但于城西作高楼，贼来时，上我置楼上，则我能却之。
王如是言。
贼到，小夫人于楼上语贼云：汝是我子，何故反作逆事？
贼曰：汝是何人，云是我母？
小夫人曰：汝等若不信者，尽张口仰向。
小夫人即以两手捋乳，乳作五百道，俱坠千子口中。
贼知是母，即放弓仗。
父母作是思惟，皆得辟支佛。
今其塔犹在，后世尊成道，告诸弟子，是吾昔时放弓仗处。
后人得知，于此处立塔，故以名焉。
千小儿者，即贤劫千佛也。
释氏《西域记》曰：恒曲中次东，有僧迎扇奈揭城，佛下三道宝阶国也。
《法显传》曰：恒水东南流，径僧迦施国南。
佛自忉利天东下三道宝阶，为母说法处。
宝阶既没，阿育王于宝阶处作塔。后作石柱，柱上作师子像，外道少信，师子为吼，怖效心诚。
恒水又东径罽宾饶夷城。
城南接恒水，城之西北六七里，恒水北岸，佛为诸弟子说法处。
恒水又东南径沙祗国北。
出沙祗城，南门道东，佛嚼杨枝刺土中，生长七尺，不增不减，今犹尚在。
恒水又东南，径迦维罗卫城北。
故净王宫也，城东五十里有王园，园有池水，夫人入池洗浴，出北岸二十步，东向举手，扳树生太子。
太子堕地，行七步，二龙吐水浴太子，遂成井池，众僧所汲养也。
太子与难陀等扑象角力，射箭入地。今有泉水，行旅所资饮也。
释氏《西域记》曰：城北三里恒水上，父王迎佛处，作浮图，作父抱佛像。
《外国事》曰：边维罗越国今无复王也。
城池荒秽，惟有空处，有优婆塞姓释，可二十余家，是昔净王之苗裔，故为四姓，住在故城中，为优婆塞，故尚精进，犹有古风。
彼日浮图坏尽，条王弥更修治一浮图，私河条王送物助成，今有十二道人住其中。
太子始生对，妙后所扳树，树名须诃。
阿育王以青石作后扳生太子像。
昔树无复有，后诸沙门取昔树栽种之，展转相承到今，树枝如昔，尚荫石像。
又太子见行七步足迹，今日文理见存。
阿育王以青石挟足迹两边，复以一长青石覆上。
国人今日恒以香花供养，尚见足七形，文理分明。
今虽有石覆无异，或人复以数重吉贝，重覆贴着石上，逾更明也。
太子始生时，以龙王夹太子左右，吐水浴太子，见一龙吐水暖，一龙吐水冷，遂成二池。今尚一冷一暖矣。
太子未出家前十日，出往王田阎浮树下坐，树神以七宝奉太子，太子不受，于是思惟欲出家也。
王田去宫一据。据者，晋言十里也。
太子以三月十五日夜出家，四天王来迎，各捧马足。
尔时诸神天人侧塞，空中散天香花。
此时以至河南摩强水，即于此水边作沙门。
河南摩强水在迦维罗越北，相去十由旬。
此水在罗阅祗瓶沙国，相去三十由旬。
菩萨于是暂过，瓶沙王出见菩萨，菩萨于瓶沙随楼那果园中住一日，日暮便去半达钵愁宿。
半达，晋言白也；钵愁，晋言山也。
白山北去瓶沙国十里，明旦便去，暮宿昙兰山，去白山六由旬。
于是径诣贝多树，贝多树在阅祗北，去昙兰山二十里。
太子年二十九出家，三十五得道，此言与经异，故记所不同。
竺法维曰：迎维卫国，佛所生天竺国也。三千日月、万二千天地之中央也。
康泰《扶南传》曰：昔范旃时，有嘾杨国人家翔梨，尝从其本国到天竺，展转流贾至扶南，为旃说天竺土俗，道法流通，金宝委积，山川饶沃，恣所欲，左右大国，世尊重之。
旃问云：今去何时可到，几年可回？
梨言：天竺去此，可三万余里，往还可三年逾。
及行，四年方返，以为天地之中也。
恒水又东径蓝莫塔。塔边有池，池中龙守护之。
阿育王欲破塔，作八万四千塔，悟龙王所供，知非世有，遂止。
此中空荒无人，群象以鼻取水洒地，若苍梧、会稽，象耕、鸟耘矣。
恒水又东至五河口，盖五水所会，非所详矣。
阿难从摩竭国向毗舍利，欲般泥洹，诸天告阿阇世王，王追至河上，梨车闻阿难来，亦复来迎，俱到河上。
阿难思惟，前则阿阇世王致恨，却则梨车复怨，即于中河，入火光三昧，烧具两般泥洹。
身二分，分各在一岸，二王各持半舍利，还起二培。
渡河南下一由巡，到摩竭提国巴连弗邑。邑，即是阿育王所治之城。
城中宫殿皆起墙阙，雕文刻镂，累大石作山，山下作石室，长三丈，广二丈，高丈余，有大乘婆罗门子，名罗汰私婆，亦名文殊师利，住此城里、爽悟多智，事无不达，以清净自居，国王宗敬师事之。
赖此一人，宏宣佛法，外不能陵。
凡诸国中，惟此城为大，民人富盛，竟行仁义。
阿育王坏七塔，作八万四千塔。
最初作大塔，在城南二里余，此塔前有佛迹，起精舍，北户向塔，塔南有石柱，大四五围，高三丈余，上有铭，题云：阿育王以阎浮提布施四方。僧还以钱赎塔。
塔北三百步，阿育王于此作泥犁城，城中有石柱，亦高三丈余，上有师子柱，有铭记，作泥犁城因缘，及年数日月。恒水又东南径小孤石山。
山头有石室，石室南向，佛昔坐其中，天帝释以四十二事问佛，佛一一以指画石，画迹故在。
恒水又西径王舍新城。
是阿阇世王所造，出城南四里，入谷至五山里，五山周围，状若城郭，即是蓱沙王旧城也。
东西五六里，南北七八里，阿阇世王始欲害佛处。
其城空荒，又无人径，入谷傅山，东南上十五里，到耆阇崛山，未至顶三里，有石窟南向，佛坐禅处。
西北四十步，复有一石窟，阿难坐禅处。
天魔波旬化作雕鹫恐阿难，佛以神力，隔石舒手摩阿难肩，怖即得止。
鸟迹、手孔悉存，故曰雕鹫窟也。
其山峰秀端严，是五山之最高也。
释氏《西域记》云：耆阇崛山在阿耨达王舍城东北，西望其山，有两峰双立，相去二三里，中道鹫鸟，常居其岭，土人号曰耆阇崛山。
胡语耆阇，鹫也。
又竺法维云：罗阅祗国有灵鹫山，胡语云耆阇崛山。
山是青石，石头似鹫鸟。
阿育王使人凿石，假安两翼两脚，凿治其身，今见存，远望似鹫鸟形，故曰灵鹫山也。
数说不同，远迩亦异，今以法显亲宿其山，诵《首楞严》，香华烘养，闻见之宗也。
又西径迦那城南。三十里，到佛苦行六年坐树处，有林木。
西行三里，到佛人水洗浴、天王按树枝得扳出池处。
又北行二里，得弥家女奉佛乳糜处。
从此北行二里，佛于一大树下石上东向坐食糜处，树石悉在，广长六尺，高减二尺。
国中寒暑均调，树木或数千岁，乃至万岁。
从此东北行二十里，到一石窟，菩萨人中，西向结跏趺坐，心念若我成道，当有神验。
石壁上即有佛影见，长三尺许，今犹明亮。
时天地大动，诸天在空言，此非过去当来诸佛成道处，去此西南行，减半由旬，贝多树下，是过去当来诸佛成道处。
诸天导引菩萨起行，离树三十步，天授吉祥草，菩萨受之，复行十五步，五百青雀飞来，绕菩萨三匝西去。
菩萨前到贝多树下，敷吉祥草，东向而坐。
时魔王遣三玉女从北来试菩萨。
魔王自从南来，菩萨以足指按地，魔兵却散，三女变为老姥，不自服。
佛于尼拘律树下方石上东向坐，梵天来诣佛处，四天王捧钵处皆立塔。
《外国事》曰：毗婆梨佛在此一树下六年，长者女以金钵盛乳糜上佛，佛得乳糜，住足尼连禅河浴。
浴竟，于河边啖糜竟，掷钵水中，逆流百步，钵没河中，迪梨郊龙王接取在宫供养，先三佛钵亦见。
佛于河傍坐摩诃菩提树，摩诃菩提树去贝多树二里，于此树下七日，思惟道成，魔兵试佛。
释氏《西域记》曰：尼连水南注恒水，水西有佛树，佛于此苦行，日食糜六年。
西去城五里许，树东河上，即佛入水浴处。
东上岸尼拘律树下坐修，舍女上糜于此。
于是西度水，于六年树南贝多树下坐，降魔得佛也。
佛图调曰：佛树中枯，其来时更生枝叶。
竺法维曰：六年树去佛树五里，书其异也。
法显从此东南行，还已连弗邑，顺恒水西下，得一精舍，名旷野，佛所住处。
复顺恒水西下，到迦尸国波罗奈城。
竺法维曰：彼罗奈国在迪维罗卫国南千二百里，中间有恒水，东南流，佛转法轮处，在国北二十里，树名春浮，维摩所处也。
法显曰：城之东北十里许，即鹿野苑，本辟支佛住此，常有野鹿栖宿，故以名焉。
法显从此还，居巴连弗邑。
又顺恒水东行，其南岸有瞻婆大国。
释氏《西域记》曰：恒曲次东有瞻婆国城，南有卜佉兰池，恒水在北，佛下说戒处也。
恒水又径波丽国。即是佛外祖国也。
法显曰：恒水又东到多摩梨轩国，即是海口也。
释氏《西域记》曰：大秦一名梨靬。
康泰《扶南传》曰：从迦那调洲西南人大湾，可七八百里，乃到枝扈黎大江口，度江径西行，极大秦也。
又云：发拘利口，入大湾中，正西北入，可一年余，得天竺江口，名恒水。
江口有国，号担袟，属天竺。
遣黄门字兴为担袟王。
释氏《西域记》曰：恒水东流入东海。
盖二水所注，两海所纳，自为东西也。
释氏论佛图调列《山海经》曰：西海之南，流沙之滨，赤水之后，黑水之前，有大山，名昆仑。
又曰：钟山西六百里有昆仑山，所出五水，祖以《佛图调传》也。
又近推得康泰《扶南传》，《传》昆仑山正与调合。
如《传》，自交州至天竺最近。
泰《传》亦知阿褥达山是昆仑山。
释云赖得调《传》，豁然为解，乃宣为《西域图》，以语法汰。
法汰以常见怪，谓汉来诸名人，不应河在敦煌南数千里，而不知昆仑所在也。
释云，复书曰案《穆天子传》。
穆王于昆仑侧瑶池上觞西王母，云去宗周瀍涧，万有一千一百里，何得不如调言？
子今见泰《传》，非为前人不知也。
而今以后，乃知昆仑山为无热丘，何云乃胡国外乎？
余考释氏之言，未为佳证。
《穆天子》、《竹书》及《山海经》，皆埋缊岁久，编韦稀绝，书策落次，难以缉缀。
后人假合，多差远意，至欲访地脉川，不与经符，验程准途，故自无会。
释氏不复根其众归之鸿致，陈其细趣，以辨其非，非所安也。
今案《山海经》曰：昆仑墟在西北，帝之下都，昆仑之墟，方八百里，高万仞，上有木禾，面有九井，以玉为槛，面有九门，门有开明兽守之，百神之所在。
郭璞曰：此自别有小昆仑也。
又案《淮南》之书，昆仑之上，有木禾、珠树、玉树、玻树，不死树在其西，沙棠、琅玕在其东，绛树在其南，碧树、瑶树在其北。
旁有四百四十门，门间四里，里间九纯，纯丈五尺。
旁有九井，玉横维其西北隅，北门开，以纳不周之风，倾宫、旋室、县圃、凉风、樊桐，在昆仑阊阖之中，是其疏圃，疏圃之池，浸之黄水，黄水三周复其源，是谓丹水，饮之不死。
河水出其东北陬，赤水出其东南陬，洋水出其西北陬，凡此四水，帝之神泉，以和百药，以润万物。
昆仑之丘或上倍之，是谓凉风之山，登之而不死。或上倍之，是谓玄圃之山，登之乃灵，能使风雨。或上倍之，乃维上天，登之乃神，是谓太帝之居。
禹乃以息土填鸿水，以为名山，掘昆仑虚以为下地。
高诱曰：地或作池。则以仿佛近佛图调之说。
阿耨达六水，葱岭、于阗二水之限，与经史诸书，全相乖异。
又案《十洲记》，昆仑山在西海之戌地，北海之亥地。
去岸十三万里，有弱水，周匝绕山，东南接积石圃，西北接北户之室，东北临大阔之井，西南近承渊之谷。此四角大山，实昆仑之支辅也。
积石圃南头，昔西王母告周穆王云，去咸阳四十六万里，山高平地三万六千里，上有三角，面方，广万里，形如偃盆，下狭上广。
故曰昆仑山有三角。
其一角正北，干辰星之辉，名曰阆风巅；其一角正西，名曰玄圃台；其一角正东，名曰昆仑宫。
其处有积金，为天塘城，面方千里，城上安金台五所，玉楼十二。
其北户山、承渊山又有墉城，金台玉楼，相似如一。
渊精之阙，光碧之堂，琼华之室，紫翠丹房，景烛日晖，朱霞九光，西王母之所治，真官仙灵之所宗。
上通旋机，元气流布，玉衡常理，顺九天而调阴阳，品物群生，希奇特出，皆在于此。
天人济济，不可具记。
其北海外，又有钟山，上有金台玉阂，亦元气之所含，天帝居治处也。
考东方朔之言，及《经》五万里之文，难言佛图调、康泰之《传》是矣。
六合之内，水泽之藏，大非为巨，小非为细，存非为有，隐非为无，其所苞者广矣。
于中同名异域，称谓相乱，亦不为寡。
至如东海方丈，亦有昆仑之称，西洲铜柱，又有九府之治。
东方朔《十洲记》曰：方丈在东海中央，东西南北岸，相去正等。
方丈面各五千里，上专是群龙所聚，有金玉琉璃之宫，三天司命所治处，群仙不欲升天者，皆往来也。
张华叙东方朔《神异经》曰：昆仑有铜柱焉，其高入天，所谓天柱也。
围三千里，圆周如削，下有回屋，仙人九府治。
上有大鸟，名曰希有，南向，张左翼覆东王公，右翼覆西王母，背上小处无羽，万九千里，西王母岁登翼上，之东王公也。
故其柱铭曰：昆仑铜柱，其高入天，圆周如削，肤体美焉。
其鸟铭曰：有鸟希有，绿赤煌煌，不鸣不食，东覆东王公，西覆西王母，王母欲东，登之自通，阴阳相须，惟会益工。
《遁甲开山图》曰：五龙见教，天皇被迹，望在无外，柱州昆仑山上。
荣氏注云：五龙治在五方，为五行神。
五龙降天皇兄弟十二人，分五方为十二部，法五龙之迹，行无为之化，天下仙圣治。
在柱州昆仑山上，无外之山在昆仑东南万二千里，五龙、天皇皆出此中，为十二时神也。
《山海经》曰：昆仑之丘，实惟帝之下都，其神陆吾，是司天之九部，及帝之囿时。
然六合之内，其苞远矣，幽致冲妙，难本以情，万像遐渊，思绝根寻。
自不登两龙于云辙，骋八骏于龟途，等轩辕之访百灵，方大禹之集会计。儒、墨之说，孰使辨哉！又出海外，南至积石山下，有石门。
《山海经》曰：河水入渤海，又出海外，西北入禹所导积石山。山在陇西郡河关县西南羌中。
余考群书，咸言河出昆仑，重源潜发，沦于蒲昌，出于海水。
故《洛书》曰：河自昆仑，出于重野。
谓此矣。
径积石而为中国河，故成公子安《大河赋》曰：览百川之宏壮，莫尚美于黄河；潜昆仑之峻极，出积石之嵯峨。
释氏《西域记》曰：河自蒲昌，潜行地下，南出积石。
而《经》文在此，似如不比积石，宜在蒲昌海下矣。
