又东过武功县北，渭水于县，斜水自南来注之。
水出县西南衙岭山，北历斜谷，径五丈原东。
诸葛亮《与步骘书》曰：仆前军在五丈原，原在武功西十里余。
司马懿因水长，攻琰营，臣作竹桥，越水射之。
桥成驰去。其水北流注于渭。
《地理志》曰：斜水出衙岭北，至郿注渭。
渭水又东，径马冢北。
诸葛亮《与步骘书》曰：马冢在武功东十余里，有高势，攻之不便，是以留耳。
渭水又径武功县故城北，王莽之新光也。
《地理志》曰：县有太一山，古文以为终南。杜预以为中南也。亦曰：太白山在武功县南，去长安二百里，不知其高几何。
俗云：武功太白，去天三百。
山下军行，不得鼓角，鼓角则疾风雨至。
杜彦达曰：太白山，南连武功山，于诸山最为秀杰，冬夏积雪，望之皓然。
山上有谷春祠。
春，栎阳人，成帝时病死而尸不寒，后忽出栎南门及光门上，而入太白山。
民为立祠于山岭，春秋来祠，中上宿焉。
山下有太白祠，民所祀也。
刘曜之世，是山崩，长安人刘终于崩所得白玉，方一尺，有文字，曰：皇亡皇亡败赵昌，井水竭，构五梁，咢西小衰困嚣丧。
呜呼！
呜呼！
赤牛奋靷其尽乎！
时群官毕贺。中书监刘均进曰：此国灭之象，其可贺乎？
终如言矣。
渭水又东，温泉水注之。
水出太一山，其水沸涌如汤。
杜彦达曰：可治百病，世清则疾愈，世浊则无验。
其水下合溪流，北注十三里，入渭。
渭水又东，径漦县故城南。旧邰城也。
后稷之封邑矣，《诗》所谓即有邰家室也。城东北有姜漦祠，城西南百步有稷祠，郿之漦亭也。
王少林之为漦县也，路径此亭。
亭长曰：亭凶杀人。
少林曰：仁胜凶邪，何鬼敢忤？
遂宿。
夜中，闻女子称冤之声。少林曰：可前来理。
女子曰：无衣，不敢进。
少林投衣与之。女子前诉曰：妾夫为涪令，之官过宿此亭，为亭长所杀。
少林曰：当为理寝冤，勿复害良善也。
因解衣于地，忽然不见。
明告亭长，遂服其事，亭遂清安。
渭水又东径雍县南，雍水注之。
俗名也。盖秦惠公之故居，所谓祈年宫也。孝公又谓之为橐泉宫，按《地理志》曰在雍。崔駰曰：穆公冢在橐泉宫祈年观下，《皇览》疥言是矣。
刘向曰：穆公葬无丘垄处也。
《史记》曰：穆公之卒，从死者百七十七人，良臣子车氏奄息，仲行、鍼虎，亦在从死之中。秦人哀之，为赋《黄鸟》焉。
余谓崔駰及《皇览》谬志也。
惠公、孝公并是穆公之后，继世之君矣，子孙无由起宫于祖宗之坟陵矣。以是推之，知二证之非实也。
雍水又东，左会左阳水，世名之西水。
水北出左阳溪，南流径岐州城西。魏置岐州刺史治。
左阳水又南流，注于雍水，雍水又与东水合，俗名也。
乱流南，径岐州城东，而南合雍水，州居二水之中，南则两川之交会也。世亦名之为淬空水。
东流，邓公泉注之，水出邓艾祠北，故名曰邓公泉。数源俱发于雍县故城南。
县故秦德公所居也。
《晋书地道记》以为西虢地也。
《汉书。地理志》以为西虢县。
《太康地记》曰：虢叔之国矣，有虢宫，平王东迁，叔自此之上阳为南虢矣。
雍有五峙祠，以上祠祀五帝。
昔秦文公田于汧、渭之间，梦黄蛇自天下属地，其口止于鄜衍，以为上帝之神，于是作鄜畤，祀白帝焉。
秦宣公作密畤于渭南，祀青帝焉。
灵公又于吴阳作上畤，祀黄帝，作下畤，祀炎帝焉。
献公作畦畤于栎阳而祀白帝。
汉高帝问曰：天有五帝，今四何也？
博士莫知其故。
帝曰：我知之矣，待我而五。
遂立北畤，祀黑帝焉。
应劭曰：四面积高曰雍。
阚駰曰：宜为神明之隩，故立群祠焉。
又有凤台、凤女祠。
秦穆公时，有箫史者，善吹箫，能致白鹄、孔雀。
穆公玄弄玉好之，公为作凤台以居之。
积数十年，一旦随凤去，云雍宫世有箫管之声焉。
今台倾祠毁，不复然矣。
邓泉东流注于雍，自下虽会他津，犹得通称。故《禹贡》有雍、沮会同之文矣。
雍水又东径召亭南，世谓之树亭川，盖召、树声相近，误耳。
亭故召公之采邑也。
京相璠曰：亭在周城南五十里。
《后汉。郡国志》曰：郿县有召亭。
谓此也。雍水又东南流，与横水合。
水出杜阳山。其水南流，谓之杜阳川。
东南流。
左会漆水，水出杜阳县之漆溪，谓之漆渠。
故徐广曰：漆水出杜阳之岐山者，是也。漆渠水南流，大峦水注之。
水出西北大道川，东南流入漆，即故岐水也。
《淮南子》曰，岐水出石桥山，东南流。
相如《封禅书》曰：收龟于岐。
《汉书音义》曰：岐，水名也，谓斯水矣。
二川并逝，俱为一水，南与横水合，自下通得岐水之目，俗谓之小横水，亦或名之米流川。
径岐山西，又屈径周城南。
城在岐山之阳而近西，所谓居岐之阳也，非直因山致名，亦指水取称矣。
又历周原下，北则中水乡成周聚，故曰有周也。
水北即岐山矣。昔秦盗食穆公马处也。
岐水又东，径姜氏城南为姜水。
按《世本》，炎帝姜姓。
《帝王世纪》曰：炎帝，神农氏，姜姓。
母女登，游华阳，感神而生炎帝，长于姜水，是其地也。
东注雍水。雍水又南，径美阳县之中亭川，合武水。
水发杜阳县大岭侧，东西三百步，南北二百步，世谓之赤泥岘，沿波历涧，俗名大横水也。疑即杜水矣。
其水东南流，东径杜阳县故城，世谓之故县川。
又故虢县有杜阳山，山北有杜阳谷，有地穴，北入，亦不知所极，在天柱山南。
故县取名焉；亦指是水而摄目矣，即王莽之通杜也。
故《地理志》曰：县有杜水。
杜水又东，二坑水注之；水有二源，一水出西北，与渎水合，而东历五将山，又合乡谷水。
水出乡溪，东南流入杜水，谓之乡谷川。
又南，莫水注之。
水出好畤县梁山大岭东，南径梁山宫西，故《地理志》曰：好畤有梁山宫，秦始皇起。
水东有好畤县故城，王莽之好邑也。
世租建武二年，封建成大将军耿弇为侯国。
又南径美阳县之中亭川，注雍水，谓之中亭水。
雍水又南径美阳县西。
章和二年，更封彰侯耿秉为侯国。
其水又南流注于渭。
渭水又东，洛谷之水，出其南山洛谷，北流径长城西。
魏甘露二年，蜀遣姜维出洛谷，围长城，即斯地也。
又东，芒水从南来流注之。
芒水出南山芒谷，北流径玉女房。
水侧山际有石室，世谓之玉女房。
芒水又北径盩厔县之竹圃中，分为二水。
汉冲帝诏曰：翟义作乱于东，霍鸿负倚盩厔芒竹，即此也。
其水分为二流，一水东北为枝流，一水北流注于渭也。
