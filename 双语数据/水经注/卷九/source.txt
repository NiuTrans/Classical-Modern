清水出河内修武县之北黑山，黑山在县北白鹿山东，清水所出也，上承诸陂散泉，积以成川。
南流西南屈，瀑布乘岩，悬河注壑二十余丈，雷赴之声，震动山谷。
左右石壁层深，兽迹不交，隍中散水雾合，视不见底。
南峰北岭，多结禅栖之士，东岩西谷，又是刹灵之图，竹柏之怀，与神心妙远，仁智之性，共山水效深，更为胜处也。
其水历涧飞流，清冷洞观，谓之清水矣。
溪曰瑶溪，又曰瑶涧。
清水又南，与小瑶水合，水近出西北穷溪，东南流注清水。
清水又东南流，吴泽陂水注之，水上承吴陂于修武县故城西北。
修武，故宁也，亦曰南阳矣。
马季长曰：晋地自朝歌以北至中山为东阳，朝歌以南至轵为南阳。
故应劭《地理风俗记》云：河内殷国也，周名之为南阳。
又曰：晋始启南阳。
今南阳城是也。
秦始皇改曰修武，徐广、王隐并言始皇改。
瓒注《汉书》云：案《韩非书》，秦昭王越赵长平，西代修武，时秦未兼天下，修武之名久矣。
余案《韩诗外传》言，武王伐纣，勒兵于宁，更名宁曰修武矣，魏献子田大陆还，卒于宁是也。
汉高帝八年，封都尉魏遬为侯国，亦曰大修武。
有小，故称大。
小修武在东，汉祖与滕公济自玉门津，而宿小修武者也。
大陆即吴泽矣。
《魏土地记》曰：修武城西北二十里有吴泽水。
东径雍城南，寒泉水注之，水出雍城西北，泉流南注，径雍城西。
《春秋》僖公二十四年，王将以狄伐郑，富辰谏曰：雍，文之昭也。
京相璠曰：今河内山阳西有故雍城。
又东南注长明沟，沟水又东径射犬城北。
汉大司马张扬为将杨丑所害，眭固杀丑屯此，欲北合袁绍。
《典略》曰：眭固字白菟。
或戒固曰：将军字菟，而此邑名犬，菟见大，其势必惊，宜急去，固不从。
汉建安四年，魏太祖斩之干此。以魏种为河内太守，守之。
沇州叛，太祖曰：惟种不弃孤。
及走，太祖怒曰：种不南走越，北走胡，不汝置也。
射犬平，禽之。公曰：惟其才也。释而用之。
长明沟水东入石涧，东流，蔡沟水入焉，水上承州县北，白马沟东分，谓之蔡沟。东会长明沟水，又东径修武县之吴亭北，东入吴陂。
次北有苟泉水入焉，水出山阳县故修武城西南，同源分派，裂为二水。南为苟泉，北则吴渎，二渎双导，俱东入陂。
山阳县东北二十五里有陆真阜，南有皇母、马鸣二泉，东南合注于吴陂也。
次陆真阜之东北，复覆釜堆，堆南有三泉，相去四五里，参差次合，南注于陂。
泉在浊鹿城西，建安二十五年，魏封汉献帝为山阳公。浊鹿城，即是公所居也。
陂水之北际泽，侧有隤城。
《春秋》隐公十一年，王以司寇苏忿生之田，攒茅、隤十二邑与郑者也。
京相瑶曰：河内修武县北有故隤城，实中。
今世俗谓之皮垣，方四百步，实中，高八丈。
际陂，北隔水十五里，俗所谓兰丘也，方二百步。
西十里又有一丘际山，世谓之敕丘，方五百步，形状相类，疑即古攒茅也。
杜预曰：二邑在修武县北，所未详也。
又东，长泉水注之，源出白鹿山东南，伏流径十三里，重源浚发于邓城西北，世亦谓之重泉水也。
又径七贤祠东。
左右筠篁列植，冬夏不变贞萎，魏步兵校尉陈留阮籍，中散大夫谯国嵇康，晋司徒河内山涛，司徒琅邪王戎，黄门郎河内向秀，建威参军沛国刘伶，始平太守阮咸等，同居山阳，结自得之游，时人号之为竹林七贤。
向子期所谓山阳旧居也，后人立庙于其处。庙南又有一泉，东南流注于长泉水。
郭缘生《述征记》所云，白鹿山东南二十五里有嵇公故居，以居时有遗竹焉，盖谓此也。
其水又南径邓城东，名之为邓渎，又谓之为白屋水也。
昔司马懿征公孙渊还达白屋，即于此也。
其水又东南流径隤城北，又东南历泽注于陂。
陂水东流，谓之八光沟，而东流注于清水，谓之长清河，而东周永丰坞，有丁公泉发于焦泉之右。
次东得焦泉，泉发于天门之左、天井固右。天门山石自空，状若门焉，广三丈，高两匹，深丈余，更无所出，世谓之天门也。
东五百余步，中有石穴西向，裁得客人，东南入，径至天井，直上三匹有余，扳蹑而升，至上平，东西二百步，南北七百步，四面险绝，无由升陟矣。
上有比丘释僧训精舍，寺有十余僧，给养难周，多出下平，有志者居之。
寺左右杂树疏颁，有一石泉，方丈余，清水湛然，常无增减，山居者资以给饮。
北有石室二口，旧是隐者念一之所，今无人矣。
泉发于北阜，南流成溪，世谓之焦泉也。
次东得鱼鲍泉，次东得张波泉，次东得三渊泉，梗河参连，女宿相属，是四川在重门城西并单川南注也。
重门城，昔齐王芳为司马师废之，宫于此，即《魏志》所谓送齐王于河内重门者也。
城在共县故城西北二十里。
城南有安阳陂，次东又得卓水陂，次东有百门陂，陂方五百步，在共县故城西。汉高帝八年，封卢罢师为共侯，即共和之故国也。
共伯既归帝政，逍遥于共山之上。
山在国北，所谓共北山也，仙者孙登之所处，袁彦伯《竹林七贤传》，嵇叔夜尝采药山泽，遇之于山，冬以被发自覆，夏则编草为裳，弹一弦琴，而五声和。
其水三川南合，谓之清川。
又南径凡城东。
司马彪、袁山松《郡国志》曰：共县有凡亭，周凡伯国。
《春秋》隐公七年，《经》书，王使凡伯来聘是也。
杜预曰：汲郡共县东南有凡城。
今在西南。
其水又西南与前四水总为一渎，又谓之陶水，南流注于清水。
清水又东周新丰坞，又东注也。
东北过获嘉县北，《汉书》称越相吕嘉反，武帝元鼎六年，巡行于汲郡中乡，得吕嘉首，因以为获嘉县。
后汉封侍中冯石为侯国。
县故城西有汉桂阳太守赵越墓，冢北有碑。
越字彦善，县人也。累迁桂阳郡、五官将、尚书仆射，遭忧服阕，守河南尹，建宁中卒。
碑东又有一碑，碑北有石柱、石牛、羊、虎俱碎，沦毁莫记。
清水又东周新乐城，城在获嘉县故城东北，即汲之新中乡也。
又东过汲县北，县，故汲郡治，晋太康中立。
城西北有石夹水，飞湍浚急，人亦谓之磻溪，言太公尝钓于此也。
城东门北侧有太公庙，庙前有碑，碑云：太公望者，河内汲人也。
县民故会稽太守杜宣白令崔瑗曰：太公本生于汲，旧居犹存。
君与高、国同宗，太公载在《经》《传》，今临此国，宜正其位，以明尊祖之义。
于是国老王喜，廷掾郑笃，功曹邠勤等，咸曰：宜之。
遂立坛祀，为之位主。
城北三十里，有太公泉。泉上又有太公庙，庙侧高林秀木，翘楚竞茂，相传云：太公之故居也。
晋太康中，范阳卢无忌为汲令，立碑于其上。
太公避纣之乱，屠隐市朝，遁钓鱼水，何必渭滨，然后磻溪？
苟惬神心，曲渚则可，磻溪之名，斯无嫌矣。
清水又东径故石梁下，梁跨水上，桥石崩褫，余基尚存。
清水又东与仓水合。
水出西北方山，山西有仓谷，谷有仓玉、珉石，故名焉。
其水东南流，潜行地下，又东南复出，俗谓之雹水。
东南历坶野，自朝歌以南，南暨清水，土地平衍，据皋跨泽，悉坶野矣。
《郡国志》曰：朝歌县南有牧野。
《竹书纪年》曰：周武王率西夷诸侯伐殷，败之于坶野。
《诗》所谓坶野洋洋，檀车煌煌者也。
有殷大夫比于冢，前有石铭，题隶云：殷大夫比于之墓。
所记惟此。今已中折，不知谁所志也。
太和中，高祖孝文皇帝南巡，亲幸其坟，而加吊焉，刊石树碑，列于墓隧矣。
雹水又东南入于清水。
清水又东南径合城南，故三会亭也，似淇、清合河，放受名焉。
清水又屈而南径凤皇台东北南注也。
又东入于河。
谓之清口，即淇河口也，盖互受其名耳。
《地理志》曰：清河水出内黄县南，无清水可来，所有者惟钟是水耳。
盖河徒南注，清水渎移，汇流径绝，余目尚存。
故东川有清河之称，相嗣不断，曹公开白沟，遏水北注，方复故渎矣。
沁水出上党涅县谒戾山，沁水即涅水也。
或言出谷远县羊头山靡谷，三源奇注，径泻一隍。
又南会三水，历落出左右近溪，参差翼注之也。
南过谷远县东，又南过陭氏县东，谷远县，王莽之谷近也。
沁水又南径陭氏县故城东，刘聪以詹事鲁繇为冀州，治此也。
沁水又南历陭氏关，又南与水合，水出东北巨骏山，乘高泻浪，触石流响，世人因声以纳称。
西南流注于沁。
沁水又南与秦川水合，水出巨骏山东，带引众溪，积以成川，又西南径端氏县故城东。
昔韩、赵、魏分晋，迁晋君于端氏县，即此是也。
其水南流，入于沁水。
又南过阳阿县东，沁水南径阳阿县故城西。
《魏土地记》曰：建兴郡治阳阿县。
郡西四十里有沁水南流。
沁水又南与濩泽水合，水出濩泽城西白涧岭下，东径濩泽。
《墨子》曰：舜渔濩泽。
山上有水，渊而不流，其水东径阳陵城南，即阳阿县之故城也。
汉高帝六年，封卞訢为侯国。
水历嶕峣山东，下与黑岭水合，水出西北黑岭下，即开瞪也。
其水东南流径北乡亭下，又东南径阳陵城东，南注阳泉水。
阳泉水又南注濩泽水。
泽水又东南，有上涧水注之，水导源西北辅山，东径铜于崖南，历析城山北，山在濩泽南，《禹贡》所谓砥柱、析城，至于王屋也。
山甚高峻，上平坦。下有二泉，东浊西清，左右不生草木，数十步外多细竹。
其水自山阴东入濩泽水。濩泽水又东南注于沁水。
沁水又东南，阳阿水左入焉，水北出阳阿川，南流径建兴郡西，又东南流径午壁亭东，而南入山。
其水沿波漱石，漰涧八丈，环涛毂转，西南流入于沁水。
沁水又南五十余里，沿流上下，步径裁通，小竹细笋，被于山渚，蒙茏茂密，奇为翳荟也。
又南出山，过沁水县北，沁水甫径石门，谓之沁口。《魏土地记》曰：河内郡野王县西七十里有沁水，左径沁水城西，附城东南流也。
石门是晋安平献王司马孚之为魏野王典农中郎将之所造也。
按其表云：臣孚言，臣被明诏，兴河内水利。
臣既到，检行沁水，源出铜鞮山，屈曲周回，水道九百里，自太行以西，王屋以东，层岩高峻，天时霖雨，众谷走水，小石漂迸，木门朽败，稻田泛滥，岁功不成。
臣辄按行，去堰五里以外，方石可得数万余枚。
臣以为累方石为门，若天旸旱，增堰进水，若天霖雨。
陂泽充溢，则闭防断水，空渠衍涝，足以成河。
云雨由人，经国之谋，暂劳永逸，圣王所许，愿陛下特出臣表，敕大司农府给人工，勿使稽延，以赞时要。
臣孚言。诏书听许。于是夹岸累石，结以为门，用代木门枋，故石门旧有枋口之称矣。
溉田顷亩之数，间二岁月之功，事见门侧石铭矣。
水西有孔山，山上石穴洞开，穴内石上，有车辙、牛迹。
《耆旧传》云：自然成著，非人功所就也。
其水南分为二水，一水南出，为朱沟水。
沁水又径沁本县故城北，盖藉水以名县矣。
《春秋》之少水也。
京相璠曰：晋地矣。
又云：少水，今沁水也。
沁水又东径沁水亭北，世谓之小沁城。
沁水又东，右合小沁水，水出北山台淳渊，南流为台淳水，东南入沁水。
沁水又东，倍涧水注之，水北出五行之山，南流注于沁水。
又东过野王县北，沁水又东，邗水注之，水出太行之阜山，即五行之异名也。
《淮南子》曰：武王欲筑宫于五行之山，周公曰：五行险固，德能覆也，内贡回矣，使吾暴乱，则伐我难矣。
君子以为能持满。
高诱云：今太行山也，在河内野王县西北上党关。
庙有碑焉，是河内郡功曹山阳荀灵龟以和平四年造，天安元年立。
沁水又东，朱沟枝津入焉。
又东与丹水合，水出上党高都具故城东北阜下，俗谓之源源水。
《山海经》曰：沁水之东有林焉，名曰丹林，丹水出焉。
即斯水矣。
丹水自源东北流，又屈而东注，左会绝水。
《地理志》曰：高都县有莞谷，丹水所出，东南入绝水是也。
绝水出泫氏县西北杨谷，故《地理志》曰：杨谷，绝水所出。
东南流，左会长平水，水出长平县西北小山，东南流径其县故城。
泫氏之长平亭也。《史记》曰：秦使左庶长王齕攻韩，取上党，上党民走赵，赵军长平，使廉颇为将，后遣马服君之子赵括代之。
秦密使武安君白起攻之，括四十万众降起，起坑之于此。
《上党记》曰：长平城在郡之南，秦垒在城西，二军共食流水，涧相去五里。
秦坑赵众，收头颅筑台于垒中，因山为台，崔嵬桀起，今仍号之曰白起台。
城之左右沿山亘隰，南北五十许里，东西二十余里，悉秦、赵故垒，遗壁旧存焉。
汉武帝元朔二年，以封将军卫青为侯国。
其水东南流，注绝水。
绝水又东南流径泫氏县故城北。
《竹书纪年》曰：晋烈公元年，赵献子城泫氏。
绝水东南与泫水会，水导源县西北该谷，东流径一故城南，俗谓之都乡城。
又东南径泫氏县故城南，世祖建武六年，封万普为侯国。
而东会绝水，乱流东南入高都县，右入丹水。
《上党记》曰：长平城在郡南山中，丹水出长平北山，南流。
秦坑赵众，流血丹川，由是俗名为丹水，斯为不经矣。
丹水又东南流注于丹谷，即刘越石《扶风歌》所谓丹水者也。
《晋书地道记》曰：县有太行关，丹溪为关之东谷，途自此去，不复由关矣。
丹水又径二石人北，而各在一山，角倚相望，南为河内，北曰上党。
二郡以之分境。
丹水又东南历西岩下，岩下有大泉涌发，洪流巨输，渊深不测，濒藻茭芹，竟川含绿，虽严辰肃月，无变暄萋。
丹水又南，白水注之，水出高都县故城西，所谓长平白水也，东南流历天井关。
《地理志》曰：高都县有天井关。蔡邕曰：太行山上有天井关，在井北，遂因名焉。
故刘歆《遂初赋》曰：驰太行之险峻，入天井之高关，太元十五年，晋征虏将军朱序破慕容永于太行，遣军至白水，去长子百六十里。
白水又东，天井溪水会焉。
水出天井关，北流注白水，世谓之北流泉。
白水又东南流入丹水，谓之白水交。
丹水又东南出山，径鄈城西。
城在山际，俗谓之期城，非也。
司马彪《郡国志》曰：山阳有鄈城。
京相璠曰：河内山阳西北六十里有鄈城。
《竹书纪年》曰：梁惠成王元年，赵成侯偃、韩懿侯若伐我葵。即此城也。
丹水又南屈而西转，光沟水出焉。
丹水又西径苑乡城北，南屈东转，径其城南，东南流注子沁，谓之丹口。
即此水也。沁水又东，光沟水注之，水首受丹水，东南流，界沟水出焉，又南人沁水。
沁水又东南流径成乡城北，又东径中都亭南，左合界沟水，水上承光沟，东南流，长明沟水出焉。又南径中都亭西，而南流注于沁水也。
又东过州县北，县，故州也。
《春秋左传》隐公十有一年，周以赐郑公孙段。
韩宣子徙居之。
有白马沟水注之，水首受白马湖，湖一名朱管陂，陂上承长明沟。湖水东南流，径金亭西，分为二水，一水东出为蔡沟，一水南注于沁也。
又东过怀县之北，《韩诗外传》曰：武王伐纣到邢丘，更名邢丘曰怀。
春秋时，赤翟伐晋围怀是也。
王莽以为河内，故河内郡治也。
旧三河之地矣。
韦昭曰：河南、河东、河内为三河也。
县北有沁阳城，沁水径其甫而东注也。
又东过武德县甫，又东南至荣阳县北，东入于河。
沁水于县南，水积为陂，通结数湖，有朱沟水注之，其水上承沁水于沁水县西北，自枋口东南流，奉沟水右出焉。又东南流，右泄为沙沟水也。
其水又东南，于野工城西，枝渠左出焉，以周城溉，东径野工城南，又屈径其城东而北注沁水。
朱沟自枝渠东南，径州城南，又东径怀城南，又东径殷城北郭缘生《述征记》曰：河之北岸，河内怀县有殷城。
或谓楚、汉之际，殷王印治之，非也。
余案《竹书纪年》云：秦师伐郑，次于怀，城殷。
即是城也，然则殷之为名久矣，知非从印始。
昔刘曜以郭默为殷州刺史，督缘河诸军事，治此。
朱沟水又东南注于湖。
湖水右纳沙沟水，水分朱沟南派，东南径安昌城西。
汉成帝河平四年，封丞相张禹为侯国。
今城之东南有古冢，时人谓之张禹墓。
余按《汉书》，禹，河内轵人，徒家莲勺，鸿嘉元年，禹以老乞骸骨，自治冢奎，起祠堂于平陵之肥牛亭，近延陵，奏请之，诏为徒亭，哀帝建平二年薨，遂葬于彼，此则非也。
沙沟水又东径隰城北《春秋》值公二十五年，取太叔于温，杀之于隰城是也。
京相璠曰：在怀县西南。
又径殷城西，东南流入于陂，陂水又值武德县，南至荥阳县北，东南流入于河。
先儒亦咸谓是沟为济渠。故班固及阚駰并言济水至武德入河。
盖济水枝渎条分，所在布称，亦兼丹水之目矣。
淇水出河内隆虑县西大号山，《山海经》曰：淇水出沮枷山。
水出山侧，颓波漰注，冲激横山。
山上合下开，可减六七十步，巨石磥砢，交积隍涧，倾澜涝荡，势同雷转，激水散氛，暖若雾合。
又东北，沾水注之。
水出壶关县东沾台下，石壁崇高，昂藏隐天，泉流发于西北隅，与金谷水合，金谷即沾台之西溪也。东北会沾水，又东流注淇水。
淇水又径南罗川，又历三罗城北，东北与女台水合，水发西北三女台下，东北流注于淇。
淇水又东北历淇阳川，径石城西北，城在原上，带涧枕淇。
淇水又东北，西流水注之，水出东大岭下，西流径石楼南，在北陵石上，练垂禁立，亭亭极峻。
其水，西流水也。
又东径冯都垒南，世谓之淇阳城，在西北三十里。
魏熙平中复通之，故渠历仿城北，东出今读，破故竭。
其堰，悉铁柱木石参用，其故渎南径仿城西，又南分为二水，一水南注清水，水流上下更相通注，河清水盛，北入故渠自此始矣。
一水东流，径妨城南，东与菀口合。
菀水上承淇水于元甫城西北，自石堰东、菀城西，屈径其城南，又东南流历土军东北，得旧石逗。
故五水分流，世号五穴口，今惟通并为二水，一水西注淇水，谓之夭井沟，一水径土军东分为蓼沟，东入白祀陂。
又南分东入同山陂，溉田七十余顷。
二陂所结，即台阴野矣。
菀水东南入淇水。
淇水右合宿胥故渎，渎受河于顿丘县遮害亭东、黎山西，北会淇水处立石堰，遏水令更东北注。
魏武开白沟，因宿胥故渎而加其功也。
故苏代曰：决宿胥之口，魏无虚顿丘。
即指是渎也。
淇水又东北流，谓之白沟，径雍榆城南。
《春秋》襄公二十三年，叔孙豹救晋，次于雍榆者也。
淇水又北径其城东，东北径同山东，又东北径帝喾冢西。世谓之顿丘台，非也。
《皇览》曰：帝喾冢在东郡濮阳顿丘城南，台阴野中者也。
又北径白祀山东，历广阳里，径颛顼冢西。俗谓之殷王陵，非也。
《帝王世纪》曰：颛顼葬东郡顿丘城南，广阳里大冢者是也。
淇水又北屈而西转，径顿丘北，故阚駰云：顿丘在淇水南。
《尔雅》曰：山一成谓之顿丘，《释名》谓一顿而成丘，无高下小大之杀也。
《诗》所谓送子涉淇，至于顿丘者也。
魏徙九原、西河、土军诸胡，置土军于丘侧，故其名亦曰土军也。
又屈径顿丘县故城西。《古文尚书》以为观地矣。盖太康弟五君之号曰五观者也。
《竹书纪年》，晋走公三十一年城顿丘。
《皇览》曰：顿丘者，城门名，顿丘道，世谓之殷。
皆非也。盖因丘而为名，故曰顿丘矣。
淇水东北径在人山东、牵城西。
《春秋左传》定公十四年，公会齐侯、卫侯于牵者也。
杜预曰：黎阳东北有牵城。即此城矣。
淇水又东北径石柱冈，东北注矣。
东过内黄县南，为白沟。
淇水又东北径并阳城西。
世谓之辟阳城，非也，即《郡国志》所谓内黄县有并阳聚者也。白沟又北，左合荡水。
又东北流径内黄县故城南，县右对黄泽。
《郡国志》曰：县有黄泽者也。
《地理风俗记》曰：陈留有外黄，故加内，《史记》曰赵廉颇伐魏取黄，即此县。
屈从县东北，与洹水合。
白沟自县北径戏阳城东，世谓之羛阳聚。
《春秋》昭公十年，晋荀盈如齐逆女，还，卒戏阳是也。
白沟又北径高城亭东，洹水从西南来注之。
又北径问亭东，即魏界也，魏县故城。
应劭曰：魏武侯之别都也。
城内有武侯台，王莽之魏城亭也。左与新河合，洹水枝流也。
白沟又东北径铜马城西，盖光武征铜马所筑也，故城得其名矣。
白沟又东北径罗勒城东，又东北，漳水注之，谓之利漕口。
自下清漳、白沟、淇河，咸得通称也。
又东北过馆陶县北，又东北过清渊县西，白沟水又东北径赵城西，又北，阿难河出焉。
盖魏将阿难所导，以利衡渎，遂有阿难之称矣。
白沟又东北径空陵城西，又北径乔亭城西，东去馆陶县故城十五里。
县，即《春秋》所谓冠氏也，魏阳平郡治也。
其水又屈径其县北，又东北径平恩县故城东。
《地理风俗记》曰：县，故馆陶之别乡也。
汉宣帝地节三年置，以封后父许伯为侯国。
《地理志》，王莽之延平县矣。
其水又东过清渊县故城西，又历县之西北为清渊，故县有清渊之名矣。
世谓之鱼池城，非也。
其水又东北径榆阳城北，汉武帝封太常江德为侯国。
文颖曰：邑在魏郡清渊。世谓之清渊城，非也。
又东北过广宗县东，为清河。
清河东北径广宗县故城南。
和帝永元五年，封皇太子万年为王国。
田融言，赵立建兴郡于城内，置临清县于水东，自赵石始也。
猜河之右有李云墓，云字行祖，甘陵人，好学，善阴阳，举孝廉，迁白马令。
中常侍单超等，立掖庭民女毫氏为后，后家封者四人，赏赐巨万。
云上书移副三府曰：孔子云，帝者，谛也，今尺一拜用，不经御省，是帝欲不谛乎？
帝怒，下狱杀之。
后冀州刺史贾琼使行部过柯云墓，刻石表之，今石柱尚存，俗犹谓之李氏石柱。
清河又东北径界城亭东。
水上有大梁，谓之界城桥。
《英雄记》曰：公孙瓒击青州黄中贼，大破之，还屯广宗。
袁本初自往征瓒，合战于界桥南二十里，绍将麴义破瓒于界城桥，斩瓒。
冀州刺史严纲又破瓒殿兵于桥上，即此梁也。
世谓之鬲城桥，盖传呼失实矣。
清河又东北径信乡西。
《地理风俗记》曰：甘陵西北十七里有信乡，故县也。
清河又北径信成县故城西。
汉桓帝建和三年，改清河为甘陵王国，以王妖言，徙，其年立甘陵郡，治此焉。
又东北过东武城县西，清河又东北径陵乡西。
应劭曰：东武城西南七十里有陵乡，故县也。
后汉封太仆梁松为侯国，故世谓之梁侯城，遂立侯城县治也。
清河又东北径东武城县故城西。
《史记》，赵公子胜，号平原君，以解邯郸之功，受封于此。
定襄有武城，故加东矣。
清河又东北径复阳县故城西。
汉高祖七年，封右司马陈胥为侯国，王莽更名之曰乐岁。
《地理风俗记》曰：东武城西北三十里有复阳亭，故县也。
世名之曰槛城，非也。
清河又东北流，径枣强县故城西。
《史记。建元以来王子侯者年表》云：汉武帝元朔二年，封广川惠王子晏为侯国也。
应劭《地理风俗记》曰：东武城县西北五十里，有枣强城，故县也。
又北过广川县东，清河北径广川县故城南。
阚駰曰：县中有长河为流，故曰广川也。
水侧有羌垒，姚氏之故居也。今广川县治。
清河又东北径历县故城南。
《地理志》，信都之属县也，王莽更名曰历宁也。
应劭曰：广川县西北三十里有历城亭，故县也。
今亭在县东如北。水济尚谓之为历口渡也。
又东过脩县南，又东北过东光县西，清河又东北，左与张甲屯绛故渎合，阻深堤高鄣，无复有水矣。
又径脩县故城南，屈径其城东。
脩音条，王莽更名之曰脩治，《郡国志》曰：故属信都。
清河又东北，左与横漳枝津故渎合，又东北径脩国故城东。汉文帝封周亚夫为侯国，故世谓之北脩城也。
清河又东北径邸阁城东，城临侧清河。
晋脩县治，城内有县长鲁国孔明碑。
清河又东至东光县西，南径胡苏亭。
《地理志》，东光有胡苏亭者也。
世谓之羌城，非也。
又东北，右会大河故渎，又径东光县故城西。后汉封耿纯为侯国。
初平二年，黄巾三十万人入渤海，公孙瓒破之于东光界，追奔是水，斩首三万，流血丹水。即是水也。
又东北过南皮县西，清河又东北，无棣沟出焉。
东径南皮县故城南，又东径乐亭北。《地理志》之临乐县故城也，王莽更名乐亭。
《晋书地道志》、《太康地记》：乐陵国有新乐县。
即此城矣。又东径新乡城北。即《地理志》高乐故城也，王莽更之曰为乡矣。
无棣沟又东分为二渎，无棣沟又东径乐陵郡北，又东屈而北出，又东转径苑乡县故城南，又东南径高成县故城南，与枝渎合。
枝渎上承无棣沟，南径乐陵郡西，又东南径千童县故城东。
《史记。建元以来王子侯者年表》曰：故重也，一作千钟。
汉武帝元朔四年，封河间献王子刘阴力侯国。
应劭曰：汉灵帝改曰饶安也，沧州治。
枝渎又南东屈，东北注无棣沟。
无棣沟又东北径一故城北，世谓之功城也。又东北径盐山东北入海。
《春秋》僖公四年，齐、楚之盟于召陵也，管仲曰：昔召康公赐命先君太公履，北至于无棣，益四履之所也。
京相璠曰：旧说无棣在辽西孤竹县。
二说参差，未知所定，然管仲以责楚无棣在此，方之为近，既世传已久，且以闻见书之。
清河又东北径南皮县故城西。
《十三州志》曰：章武有北皮亭，故此曰南皮也，王莽之迎河亭。
《史记。惠景侯者年表》云：汉景帝后七年，封孝文后兄子彭祖为侯国，建安中，魏武擒袁谭于此城也。
清河又北径北皮城东，左会滹沱别河故渎，谓之合口。
城谓之合城也。《地理风俗记》曰：南皮城北五十里有北皮城，即是城矣。
又东北过浮阳县西，清河东北流，浮水故渎出焉。
首受清河于县界，东北径高成县之苑乡城北，又东径章武县之故城北。
汉景帝后七年，封孝文后弟窦广国为侯国，王莽更名桓章。晋太始中立章武郡，治此。
浮水故渎又东径箧山北。
《魏土地记》曰：高成东北五十里有筐山，长七里。
建武十五年，更封骁骑将军平乡侯刘歆为侯国，浮阳郡治。
又东北，滹沱别渎注焉，谓之合口也。
又东北过邑北，水出焉。
又东北过乡邑南，清河又东，分为二水，枝津右出焉。东径汉武帝故台北。
《魏土地记》曰：章武县东百里有武帝台，南北有二台，相去六十里，基高六十丈，俗云，汉武帝东巡海上所筑。
又东注于海。
清河又东北径纻姑邑南。俗谓之新城，非也。
又东北过穷河邑南，清河又东北径穷河邑南。俗谓之三女城，非也。东北至泉州县，北入滹沱。
《水经》曰：笥沟东南至泉州县与清河合，自下为派河尾也，又东，泉州渠出焉。
又东北过漂榆邑，入于海。
清河又东径漂榆邑故城南，俗谓之角飞城。
《赵记》云：石勒使王述煮盐于角飞，即城异名矣。
《魏土地记》曰：高城县东北百里，北尽漂榆，东临巨海，民咸煮海水，藉盐为业。即此城也。
清河自是入于海。
荡水出河内荡阴县西山东，荡水出县西石尚山，泉流径其县故城南，县因水以取名也。
晋伐成都王颖，败帝于是水之南。
卢谌《四王起事》曰：惠帝征成都王颖，战败时，举辇司马八人，辇犹在肩上，军人竟就杀举辇者，乘舆顿地，帝伤三矢，百僚奔散，唯侍中秘绍扶帝，士将兵之，帝曰：吾吏也，勿害之。
众曰：受太弟命，惟不犯陛下一人耳。
遂斩之，血污帝袂。
将洗之，帝曰：嵇侍中血，勿洗也。
此则嵇延祖殒命之所。
又东北至内黄县，入于黄泽。
羑水出荡阴西北韩大牛泉。
《地理志》曰：县之西山，羑水所出也。
羑水又东径韩附壁北，又东流径羑城北，故羑里也。
《史记音义》曰：牖里在荡阴县。
《广雅》：牖，狱犴也。
夏曰夏台，殷曰羑里，周曰囹圄，皆圜土。
昔殷纣纳崇侯虎之言，囚西伯于此。
散宜生、南宫括见文工，乃演《易》用明否泰始终之义焉。
羑城北，水积成渊，方十余步，深一丈余。
东至内黄与防水会，水出西山马头涧，东径防城北，卢湛《征艰赋》所谓越防者也。
其水东南流注于羑水，又东历黄泽入荡水。
《地理志》曰：羑水至内黄入荡者也。
荡水又东与长沙沟水合，其水导源黑山北谷，东流径晋鄙故垒北。
谓之晋鄙城，名之为魏将城，昔魏公子无忌矫夺晋鄙军于是处。故班叔皮《游居赋》曰：过荡阴而吊晋鄙，责公子之不臣者也。
其水又东，谓之宜师沟，又东径荡阴县南，又东径枉人山，东北至内黄县，右入荡水，亦谓之黄雀沟。
是水，秋夏则泛，春冬则耗。
荡水又径内黄城南。
陈留有外黄，故称内也。
东注白沟。洹水出上党泫氏县，水出洹山，山在长子县也。
东过隆虑县北，县北有隆虑山，昔帛仲理之所游神也。
县因山以取名。
汉高帝六年，封周灶为侯国。
应助曰：殇帝曰隆，故改从林也。
县有黄华水，出于神园之山黄华谷北崖上。
山高十七里，水出木门带，带即山之第三级也，去地七里，悬水东南注壑，直泻岩下，状若鸡翘，故谓之鸡翘洪。盖亦天台，赤城之流也。
其水东流至谷口，潜入地下，东北十里复出，名柳渚，渚周四五里，是黄华水重源再发也。
东流，苇泉水注之，水出林虑山北泽中，东南流，与双泉合，水出鲁般门，东下流入苇泉水。
苇泉水又东南，流注黄华水，谓之陵阳水。
又东，入于洹水也。
又东北出山，过邺县南，洹水出山，东径殷墟北。《竹书纪年》曰：盘庚即位，自奄迁于北蒙，曰殷。
昔者项羽与章邯盟于此地矣。
洹水又东，枝津出焉，东北流径邺城南，谓之新河。
又东，分为二水，一水北径东明观下。
昔慕容隽梦石虎啮其臂，寤而恶之，购求其尸，而莫之知。
后宫劈妾言，虎葬东明观下，于是掘焉，下度三泉，得其棺，剖棺出尸，尸僵不腐，隽骂之曰：死胡，安敢梦生天子也！
使御史中尉阳约数其罪而鞭之。
此盖虎始葬处也。
又北径建春门，石梁不高大，治石工密，旧桥首夹建两石柱，螭矩趺勒甚佳。
乘舆南幸，以其作制华妙，致之平城东侧西阙，北对射堂，绿水平潭，碧林侧浦，可游憩矣。
其水西径魏武玄武故苑。苑旧有玄武池，以肄舟楫，有鱼梁、钓台、竹木、灌丛，今池林绝灭，略无遗迹矣。
其水西流注于漳。
南水东北径女亭城北，又东北径高陵城南，东合坰沟，又东径鸬鹚陂，北与台陂水合。
陂东西三十里，南北注白沟河，沟上承洹水，北绝新河，北径高陵城东，又北径斥丘县故城西。
汉高帝六年，封唐厉为侯国，王莽之利丘矣。
又屈径其城北，东北流注于白沟。
洹水自邺东径安阳县故城北。
徐广《晋纪》曰：石遵自李城北入，斩张豺于安阳是也。
《魏土地记》曰：邺城南四十里有安阳城，城北有洹水东流者也。
洹水又东至长乐县，左则枝沟出焉。
洹水又东径长乐县故城南。按《晋书。地理志》曰：魏郡有长乐县也。
又东过内黄县北，东入于白沟。
洹水径内黄县北东流，注于白沟，世谓之洹口也。
许慎《说文》、吕忱《字林》，并云洹水出晋、鲁之间。
昔声伯梦涉洹水，或与己琼瑰而食之，泣而又为琼瑰，盈其怀矣。
从而歌曰：济洹之水，赠我以琼瑰，归乎，归乎，琼瑰盈吾怀乎！
后言之，之暮而卒。
即是水也。
