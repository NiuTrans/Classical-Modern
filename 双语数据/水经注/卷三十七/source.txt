淹水出越巂遂久县徼外，吕忱曰：淹水，一曰复水也。
东南至青蛉县。
县有禺同山，其山神有金马、碧鸡，光景倏忽，民多见之。
汉宣帝遣谏大夫王褒祭之，欲至其鸡、马，褒道病而卒，是不果焉。
王褒《碧鸡颂》曰：敬移金精神马，缥缥碧鸡。
故左太冲《蜀都赋》曰：金马骋光而绝影，碧鸡倏忽而耀仪。
又东过姑复县南，东入于若水。
淹水径县之临池泽，而东北径云南县西，东北注若水也。
益州叶榆河，出其县北界，屈从县东北流，县故滇池叱榆之国也，汉武帝元封二年，使唐蒙开之，以为益州郡。
郡有叶榆县，县西北八十里，有吊鸟山，众鸟千百为群，其会呜呼啁哳，每岁七八月至，十六七日则止。
一岁六至，雉雀来吊，夜燃火伺取之。
其无嗉不食，似特悲者，以为义鸟，则不取也。
俗言凤凰死于此山，故众鸟来吊，因名吊鸟。
县之东有叶榆泽，叶榆水所钟而为此川薮也。
过不韦县，县故九隆哀牢之国也。
有牢山，其先有妇人，名沙壹，居于牢山。
捕鱼水中，触沉木，若有感，因怀孕，产十子。
后沉木化为龙出水，九子惊走。小子不能去，背龙而坐，龙因舐之。
其母鸟语，谓背为九，谓坐为隆，因名为九隆。
及长，诸兄遂相共推九隆为王。
后牢山下，有一夫一妇，生十女，九隆皆以为妻，遂因孳育，皆画身像龙文，衣皆著尾。
九隆死，世世不与中国通。
汉建武二十三年，王遣兵来，乘革船南下，攻汉鹿茤民。
鹿茤民弱小，将为所擒，于是天大震雷疾雨，南风漂起，水为逆流，波涌二百余里，革船沉没，溺死数千人。
后数年，复遣六王，将万许人攻鹿茤。鹿茤王与战，杀六王，哀牢耆老共埋之。
其夜，虎掘而食之。
明旦，但见骸骨，惊怖引去。乃惧，谓其耆老小王曰：哀牢犯徼，自古有之。今此攻鹿爹，辄被天诛。中国有受命之王乎？
何天祐之明也。
即遣使诣越巂奉献。求乞内附，长保塞徼。
汉明帝水平十二年，置为永昌郡。
郡治不韦县，盖秦始皇徙吕不韦子孙于此，故以不韦名县。
北去叶榆六百余里，叶榆水不径其县，自不韦北注者，卢仓禁水耳。
叶榆水自县南，径遂久县东，又径姑复县西，与淹水合。
又东南径永昌邪龙县，县以建兴三年，刘禅分隶云南，于不韦县为东北。
东南出益州界，叶榆水自邪尤县东南，径秦臧县，甫与濮水同注滇池泽于连然、双柏县也。
叶榆水自泽，又东北径滇池县南，又东径同并县南，又东径漏江县，伏流山下，复出蝮口，谓之漏江。
左恩《蜀都赋》曰：漏江袱流溃其阿，汩若汤谷之扬涛，沛若蒙汜之涌波。
诸葛亮之平南中也，战于是水之南。
叶榆水又径贲古县北，东与盘江合。
北二水：左水东北径望海县南，建武十九年，马援征征侧置，又东径龙渊县北，又东合南水。
水自泠县东，径封溪县北。
《交州外域记》曰：交趾昔未有郡县之时，土地有滩田。其田从潮水上下，民垦食其田，因名为雒民。
设雒王、雒侯，主诸郡县。
县多为雒将，雒将铜印青绶。后蜀王子将兵三万，来讨雒王、雒侯，服诸雒将，蜀王子因称为安阳王。
后南越王尉佗举众攻安阳王。安阳王有神人，名皋通，下辅佐，为安阳王治神弩一张，一发杀三百人。
南越王知不可战。却军住武宁县。
按《晋太康记》县属交趾。
越遣太子名始，降服安阳王，称臣事之。
安阳王不知通神人，遇之无道，通便去，语王曰：能持此弩王天下，不能持此弩者亡天下。
通去，安阳王有女名曰媚珠，见始端正，珠与始交通。
始问珠，令取父弩视之，始见督，便盗以锯截弩讫，便逃归报南越王。
南越进兵攻之，安阳王发弩，弩折，遂败。安阳王下船，径出于海。
今平道县后王宫城见有故处。《晋太康地记》县属交趾。
越遂服诸雒将。
马援以西南治远，路径千里，分置斯县。治城郭，穿渠，通导溉灌，以利其民。
县有猩猩兽，形若黄狗，又状貆纯。人面，头颜端正，善与人言，音声丽妙，如妇人好女。对语交言，闻之无不酸楚。
其肉甘美，可以断谷，穷年不厌。
又东径浪泊，马援以其地高，自西里进屯此。
又东径龙渊县故城南，又东，左台北水，建安二十三年，立州之始，蛟龙蟠编于南、北二津，故改龙渊，以尤编为名也。
卢循之寇交州也，交州刺史杜慧度，率水步军晨出南津，以火箭攻之，烧其船舰，一时溃散，循亦中矢赴水而死。于是斩之，传首京师。
慧度以斩循勋，封龙编侯。
刘欣期《交州记》曰：龙编县功曹左飞，曾化为虎，数月，还作吏。
既言其化，亦化无不在，牛哀易虎，不识厥兄，当其革状，安知其讹变哉？
其水又东径曲易县，东流注于泿郁。
《经》言于郡东界，复合为三水，此其二也。
其次一水东径封溪县南，又西南径西于县南，又东径赢陛县北，又东径北带县南，又东径稽徐县，径水注之。
中水又东径羸陵县南，《交州外域记》曰：县本交趾郡治也。
《林邑记》曰：自交趾南行，都官塞浦出焉。
其水自县东径安定县，北带长江，江中有越王所铸铜船，潮水退时，人有见之者。
其水又东流，隔水有泥黎城，言阿育王所筑也。
又东南合南水。南水又东南，径九德郡北。
《交州外域记》曰：交趾郡界有扶严究，在郡之北，隔渡一江。即是水也。
江水对交趾朱县，又东径浦阳县北，又东径无切县北。
建武十九年九月，马援上言：臣谨与交趾精兵万二千人，与大兵合二万人，船车大小二千艘，自入交趾，于今为盛。
十月，援南入九真，至无切县，贼渠降。进入余发，渠帅朱伯弃郡，亡入深林巨薮。犀象所聚，羊牛数千头，时见象数十百为群。
援又分兵入无编县，王莽之九真亭。至居风县，帅不降，并斩级数十百，九真乃靖。
其水又东径句漏县，县带江水，江水对安定县，《林邑记》所谓外越、安定、纪粟者也。
县江中有潜牛，形似水牛，上岸斗，角软还入江水，角坚复出。
又东与北水合，又东注郁，乱流而逝矣。
此其三也。
平撮通称，同归郁海，故《经》有入海之文矣。
夷水出巴郡鱼复县江，夷水即佷山清江也，水色清照，十丈分沙石，蜀人见其澄清，因名清江也。
昔凛君浮土舟于夷水，据捍关而王巴。是以法孝直有言：鱼复捍关，临江据水，实益州祸福之门。
夷水又东径建平沙渠县，县有巫城水，南岸山道五百里，其水历县东出焉。
东南过佷山县南，夷水自沙渠县入，水流浅狭，裁得通船。
东径难留城南，城即山也。
独立峻绝，西面上里余，得石穴。
把火行百许步，得二大石碛，并立穴中，相去一丈，俗名阴阳石。
阴石常湿，阳石常燥。每水旱不调，居民作威仪服饰，往入穴中，旱则鞭阴石，应时雨多，雨则鞭阳石，俄而天晴。
相承所说，往往有效，但捉鞭者不寿，人颇恶之，故不为也。
东北面又有石室，可容数百人。
每乱，民人室避贼，无可攻理，因名难留城也，昔巴蛮有五姓，未有君长，俱事鬼神，乃共掷剑于石穴，约能中者奉以为君。
巴氏子务相乃中之。
又令各乘土舟，约浮者当以为君，惟务相独浮，因共立之，是为廪君。
乃乘土舟，从夷水下，至盐阳。
盐水有神女，谓廪君曰：此地广大，鱼盐所出，愿留共居。
廪君因伺便射杀之，天乃开明。廪君乘土舟，下及夷城。
夷城石岸险曲，其水亦曲，廪君望之而叹，出崖为崩。
廪君登之。上有平石，方二丈五尺，因立城其傍而居之，四姓臣之。
死，精魂化而为白虎，故巴氏以虎饮人血，遂以人祀。
盐水即夷水也。
又有盐石，即阳石也。
盛弘之以是推之，疑即廪君所射盐神处也。
将知阴石，是对阳石立名矣。
事既鸿古，难为明征。
夷水又东径石室，在层岩之上。石室南向，水出其下，悬崖千仞，自水上径望见。
每有陟山岭者，扳木侧足而行，莫知其谁。
村人骆都，小时到此室边采蜜，见一仙人，坐石床上；见都，凝瞩不转。
都还招村人重往，则不复见。
乡人今名为仙人室。
袁山松云：都孙息尚存。
夷水又东与温泉三水合。大溪南北夹岸，有温泉对注，夏暖冬热，上常有雾气，疡痍百病，浴者多愈。
父老传此泉先出盐，于今水有盐气。
夷水有盐水之名，此亦其一也。
夷水又东径佷山县故城南，县即山名也。
孟康曰：音恒，出药草。
恒山今世以银为音也，旧武陵之属县。
南一里即清江东注矣。
南对长杨溪。溪水西南潜穴，穴在射堂村东六七里，谷中有石穴，清泉溃流三十许步，复入穴，即长杨之源也。
水中有神鱼，大者二尺，小者一尺。居民钓鱼，失陈所须多少，拜而请之，拜讫，投钩饵。得鱼过数者，水辄波涌，暴风卒起，树木摧折。
水侧生异花，路人欲摘者，皆当先请，不得辄取。
水源东北之风井山，回曲有异势，穴口大如盆。
袁山松云：夏则风出，冬则风入，春秋分则静。
余往观之，其时四月中，去穴数丈，须臾寒飘卒至，六月中，尤不可当。
往人有冬过者，置笠穴中，风吸之。经月还步杨溪，得其笠，则知潜通矣。
其水重源显发，北流注于夷水。
此水清泠，甚于大溪，纵暑伏之辰，尚无能澡其津流也。
县北十余里，有神穴，平居无水，时有渴者，诚启请乞，辄得水。或戏求者，水终不出。
县东十许里至平乐村，又有石穴，出清泉，中有潜龙，每至大旱，平乐左近村居，辇草秽著穴中。龙怒，须臾水出，荡其草秽，傍侧之田，皆得浇灌。
从平乐顺流五六里，东亭村北山甚高峻，上合下空，空窍东西广二丈许，起高如屋，中有石床，甚整顿，傍生野韭。
人往乞者，神许，则风吹别分，随偃而输，不得过越，不偃而输，辄凶。
往观者去时特平，暨处自然恭肃矣。
又东过夷道县北，夷水又东径虎滩，岸石有虎像，故因以名滩也。
夷水又东径釜濑，其石大者如釜，小者如刁斗，形色乱真，惟实中耳。
夷水又东北，丹水注之。其源百里，出西南望州山，山形竦峻，峰秀甚高。东北白岩壁立，西南小演通行。
登其顶平，可有三亩许，上有故城，城中有水，登城望见一州之境，故名望州山，俗语讹，今名武钟山。
山根东有涌泉成溪，即丹水所发也。
下注丹水，夭阴欲雨，辄有赤气，故名曰丹水矣。
丹水又径亭下，有石穴甚深，未尝测其远近。穴中蝙蝠，大如乌，多倒悬。
《玄中记》曰：蝙蝠百岁者倒悬，得而服之，使人神仙。
穴口有泉，冬温夏冷，秋则入藏，春则出游。民至秋，阑断水口，得鱼，大者长四五尺，骨软肉美，异于余鱼。
丹水又径其下，积而为渊。渊有神龙，每旱，村人以芮草投渊上流，鱼则多死。龙怒，当时大雨。
丹水又东北流，两岸石上有虎迹甚多，或深或浅，皆悉成就自然，咸非人工。
丹水又北注于夷水，水色清澈，与大溪同。夷水又东北径夷道县北而东注。
东入于江。
夷水又径宜都北，东入大江，有泾渭之比，亦谓之佷山北溪。
水所经皆石山，略无土岸。
其水虚映，俯视游鱼，如乘空也。
浅处多五色石，冬夏激素飞清，傍多茂木空岫，静夜听之，恒有清响。
百鸟翔禽，哀鸣相和，巡颓浪者，不觉疲而忘归矣。
油水出武陵孱陵县西界，县有白石山，油水所出，东径其县西，与洈水合。
水出高城县洈山，东径其县下，东至孱陵县，入油水也。
东过其县北，县治故城，王莽更名孱陆也。
刘备孙夫人，权妹也。
又更修之，其城背油向泽。又东北入于江。
油水自孱陵县之东北，径公安县西，又北流注于大江。
澧水出武陵充县西历山，东过其县南，澧水自县东径临澧、零阳二县故界。水之南岸，白石双立，厥状类人，高各三十丈，周四十丈。
古老传言，昔充县尉与零阳尉并论封境，因相伤害，化而为石，东标零阳，西揭充县。
充县废省，临澧即其地，县即充县之故治，临侧澧水，故为县名，晋大康四年置。
澧水又东，茹水注之。
水出龙茹山，水色清澈，漏石分沙。
庄辛说楚襄王所谓饮茹溪之流者也。
茹水东注澧水。
又东过零阳县之北，澧水东与温泉水会。
水发北山石穴中，长三十丈，冬夏沸涌，常若汤焉。
温水南流注于澧水。
澧水又东合零溪水，源南出零阳之山，历溪北注澧水。
澧水又东，九渡水注之。
水南出九渡山，山下有溪，又以九渡为名。
山兽咸饮此水，而径越他津，皆不饮之。
九渡水北径仙人楼下，傍有石形极方峭，世名之为仙楼。
水自下历溪曲折，透迤倾注。行者间关，每所寨溯，山、水之号，盖亦因事生焉。
九渡水又北流，注于澧水。
澧水又东娄水入焉。水源出巴东界，东径天门郡娄中县北，又东径零阳县，注于澧水。
澧水又东，径零阳县南，县即零溪以著称矣。
澧水又径渫阳县，右会渫水。
水出建平郡，东径渫阳县南，晋太康中置。
渫水又左合黄水，黄水出零阳县西，北连巫山溪，出雄黄，颇有神异。
采常以冬月祭祀，凿石深数丈，方得佳黄，故溪水取名焉。
黄水北流注于渫水。渫水又东注澧水，谓之渫口。
澧水又东径澧阳县南，南临澧水，晋太康四年立天门郡治也。
吴永安六年，武陵郡嵩梁山，高峰孤竦，素壁千寻，望之苕亭，有似香炉。
其山洞开，玄朗如门，高三百丈，广二百丈，门角上各生一竹，倒垂下拂，谓之天帚。
孙休以为嘉样，分武陵，置天门郡。
澧水又东历层步山，高秀特出。山下有峭涧，泉流所发，南流注于澧水。
又东过作唐县北。
作唐县，后汉分孱陵县置。
澧水入县，左合涔水。
水出西北天门郡界，南流径涔坪屯，屯堨涔水，溉田数千顷。
又东南流注于澧水。
澧水又东，澹水出焉。
澧水又南径故郡城东，东转径作唐县南。
澧水又东径南安县南，晋太康元年分孱陵立。
澹水注之。
水上承澧水于作唐县，东径其县北，又东注于澧，谓之澹口。
王仲宣《赠士孙丈始诗》曰：悠悠澹澧者也。
澧水又东，与赤沙湖水会，湖水北通江而南注澧，谓之沙口。
澧水又东南注于沉水，曰澧口，盖其枝渎耳。
《离骚》曰：沅有芷兮澧有兰。
又东至长沙下隽县西北，东入于江。
澧水流注于洞庭湖，俗谓之曰澧江口也。
沅水出牂柯且兰县，为旁沟水，又东至镡成县，为沅水。
东过无阳县，无水出故且兰，南流至无阳故县。县对无水，因以氏县。
无水又东南入沅，谓之无口。
沅水东径无阳县，南临运水。
水源出东南岸许山，西北径其县南，流注于熊溪。
熊溪南带移山，山本在水北，夕中风雨，旦而山移水南，故山以移为名，盖亦苍梧郁州，东武怪山之类也。
熊溪下注沅水。沅水又东径辰阳县，县有龙溪，水南出于龙峤之山，北流入于沅。
沅水又东，滏水注之。
水南出扶阳之山，北流会于沅。
沅水又东，与序溪合，水出武陵郡义陵县鄜梁山，西北流径义陵县，王莽之建平县也，治序溪。
其城，刘备之种归，马良出五溪，绥抚蛮夷，良率诸蛮所筑也。
所治序溪，最为沃壤，良田数百顷，特宜稻，修作无废。
又西北入于沅。
沅水又东，合淑水，水导源椒溪，北流注沅。
沅水又东径辰阳县南，东合辰水。
水出县三山谷，东南流，独母水注之。
水源南出龙门山，历独母溪，北入辰水。
辰水又径其县北，旧治在辰水之阳，故即名焉。《楚辞》所谓夕宿辰阳者也。
王莽更名会亭矣。
辰水又右会沅水，名之为辰溪口。
武陵有五溪，谓雄溪、溪、无溪、酉溪，辰溪其一焉。
夹溪悉是蛮左所居，故谓此蛮五溪蛮也。
水又径沅陵县西，有武溪，源出武山，与西阳分山。水源石上有盘瓠迹犹存矣。
盘瓠者，高辛氏之畜狗也，其毛五色，高辛氏患犬戎之暴，乃募天下有能得犬戎之将军吴将军头者，妻以少女。
下令之后，盘瓠遂行吴将军之首于阙下，帝大喜，未知所报。
女闻之，以为信不可违，请行，乃以配之，盘瓠负女入南山，上石室中。所处险绝，人迹不至。
帝悲思之，遣使不得进，经二年，生六男六女。
盘瓠死，因自相夫妻。织绩木皮，染以草实，好五色衣，裁制皆有尾。
其母白帝，赐以名山。其后滋蔓，号曰蛮夷。
今武陵郡夷，即盘瓠之种落也。
其狗皮毛，嫡孙世宝录之。武水南流注于沅。沅水又东，施水注之。
水南出施山，溪源有阳欺崖，崖色纯素，望同积雪。
下有二石室，先有人居处其间。细泉轻流，望川竞注，故不可得以言也。施水北流会于沅。
沅水又东径沅陵县北，汉故顷侯吴阳之邑也。王莽改曰沅陆。
县北枕沅水。
沅水又东径县故治北，移县治。县之旧城置都尉府。
因冈傍阿，势尽川陆，临沅对酉，二川之交会也。
酉水导源益州巴郡临江县，故武陵之充县西源山，东南流，在无阳故具甫，又东径迁陵故县界，与西乡溪合，即延江之枝津，更始之下流，谓之西乡溪口。
酉水又东径迁陵县故城北，王莽更名曰迁陆也。
酉水东径酉阳故县南，县故西陵也。
酉水又东径沅陵县北，又东南径潘承明垒西，承明讨五溪蛮，营军所筑也。其城跨山枕谷。
西水又南注沅水，阚駰谓之受水，其水所决入，名曰酉口。沅水又径窦应明城侧，应明以元嘉初代蛮所筑也。
沅水又东，溪水南出茗山，山深回险，人兽阻绝，溪水北泻沅川。
沅水又东，与诸鱼溪水合，水北出诸鱼山，山与天门郡之澧阳县分岭，溪水南流会于沅。
沅水又东，夷水入焉。
水南出夷山，北流注沅。
夷山东接壶头山，山高一百里，广圆三百里。
山下水际，有新息侯马援征武溪蛮停军处，壶头径曲多险，其中纡折千滩。援就壶头，希效早成，道遇瘴毒，终没于此。
忠公获谤，信可悲矣！
刘澄之曰：沅水自壶头枝分，跨三十三渡，径交趾龙编县东北，入于海。
脉水寻梁，乃非关究，但古人许以传疑，聊书所闻耳。
又东北过临沅县南，临沅县与沅南县分水。
沅南县西有夷望山，孤竦中流，浮险四绝，昔有蛮民避寇居之，故谓之夷望也。
南有夷望溪水，南出重山，远注沅。
沅水又东得关下山，东带关溪，泻注沅渎。
沅水又东历临沅县西，为明月池白壁湾。
湾状半月，清潭镜澈，上则风籁空传，下则泉响不断。行者莫不拥楫嬉游，徘徊爱玩。
沅水又东，历三石涧，鼎足均峙，秀若削成，其侧茂竹便娟，致可玩也。
又东带绿萝山，绿萝蒙，颓岩临水，实钓渚渔咏之胜地，其迭响若钟音，信为神仙之所居。
沅水又东径平山西，南临沅水，寒松上荫，清泉下注，栖托者不能自绝于其侧。
沅水又东径临沅县南，县南临沅水，因以为名，王莽更之曰监沅也。
南对沅南县，后汉建武中所置也。
县在沅水之阴，因以沅南为名。县治故城，昔马援讨临乡所筑也。
沅水又东历小湾，谓之枉渚。
渚东里许，便得枉人山。
山西带修溪一百余里，茂竹便娟，披溪荫渚，长川径引，远注于沅。
沅水又东入龙阳县，有澹水，出汉寿县西杨山。南流东折，径其县南。
县治索城，即索县之故城也。
汉顺帝阳嘉中改从今名。
阚駰以为兴水所出，东入沅。
而是水又东历诸湖，方南注沅，亦曰渐水也。水所入之处，谓之鼎口。
沅水又东历龙阳县之汜洲，洲长二十里，吴丹杨太守李衡植柑于其上。临死，敕其子曰：吾州里有木奴千头，不责衣食，岁绢千匹。
太史公曰：江陵千树橘，可当封君。
此之谓矣。
吴末，衡柑成，岁绢千匹。
今洲上犹有陈根余枿，盖其遗也。
沅水又东径龙阳县北，城侧沅水，沅水又东合寿溪，内通大溪口，有木连理，根各一岸，而凌空交合。
其上承诸湖，下注沅水。
又东至长沙下隽县西，北入于江。
沅水下注洞庭湖，方会于江。
沅水出武陵镡成县北界沅水谷，《山海经》曰：祷过之山，沅水出焉，而南流注于海是也。
南至郁林潭中县，与邻水合。
水出无阳县，县故镡成也。
晋义熙中，改从今名。
俗谓之移溪，溪水南历潭中，注于泿水。
又东至苍梧猛陵县为郁溪，又东至高要县为大水。
郁水出郁林之阿林县，东径猛陵县。
猛陵县在广信之西南，王莽之猛陆也。
泿水于县左合郁溪，乱流径广信县，《地理志》苍梧郡治，武帝元鼎六年开。
王莽之新广郡，县曰广信亭。
王氏《交广春秋》曰：元封五年，交州自赢陛县移治于此。
建安十六年，吴遣临淮步骘为交州刺史，将武吏四百人之交州，道路不通。
苍梧太守长沙吴巨拥众五千，骘有疑于巨，先使渝巨，巨迎之于零陵，遂得进州。
巨既纳骘，而后有悔，骘以兵少，恐不存立。
巨有都督区景，勇略与巨同，士为用。
骘恶之，阴使人请巨，巨往告景，勿诣骘。
骘请不已，景又往，乃于厅事前中庭俱斩，以首徇众，即此也。郁水又径高要县。
《晋书。地理志》曰：县东去郡五百里，刺史夏避毒，徙县水居也。
县有鹄奔亭，广信苏施妻始珠，鬼讼于交州刺史何敞处，事与斄亭女鬼同。
王氏《交广春秋》曰：步骘杀吴巨、区景，使严舟船，合兵二万，下取南海。
苍梧人衡毅、钱博，宿巨部伍，兴军逆骘于苍梧高要峡口，两军相逢于是，遂交战，毅与众投水死者，千有余人。
又东至南海番禺县西，分为二：其一，南入于海。
郁水分泿南注。
其一，又东过县东，南入于海。
泿水东别径番禺，《山海经》谓之贲禺者也。
交州治中合浦姚文式问云：何以名为番禺？
答曰：南海郡昔治在今州城中，与番禺县连接，今入城东南偏，有水坑陵，城倚其上，闻此县人名之为番山。县名番禹，傥谓番山之禹也。
《汉书》所谓浮牂柯，下离津，同会番禺，盖乘斯水而入越也。
秦并天下，略定扬越，置东南一尉，西北一候，开南海以谪徙民。
至二世时，南海尉任嚣召龙川令赵佗曰：闻陈胜作乱，豪桀叛秦，吾欲起兵，阻绝新道，番禺负险，可以为国。
会病绵笃，无人与言，故召公来，告以大谋。
嚣卒，佗行南海尉事，则拒关门设守，以法诛秦所置吏，以其党为守，自立为王。
高帝定天下，使陆贾就立佗为南越王，剖符通使。
至武帝元鼎五年，遣伏波将军路博德等攻南越王，五世九十二岁而亡。以其地为南海、苍梧、郁林、合浦、交趾、九真、日南也。
建安中，吴遣步骘为交州，骘到南海见土地形势，观尉佗旧治处，负山带海，博敞渺目，高则桑土，下则沃衍，林麓鸟兽，于何不有？海怪鱼鳖，鼋鼍鲜鳄，珍怪异物，千种万类，不可胜记。
佗因冈作台，北面朝汉，圆基千步，直峭百丈，顶上三亩，复道回环，逶迤曲折，朔望升拜，名曰朝台。
前后刺史、郡守，迁除新至，未尝不乘车升履，于焉逍遥。
骘登高远望，睹巨海之浩茫，观原薮之殷阜，乃曰：斯诚海岛膏腴之地，宜为都邑。
建安二十二年，迁州番禺，筑立城郭，绥和百越，遂用宁集。
交州治中姚文式《问答》云：朝台在州城东北三十里。
裴渊《广州记》曰：城北有尉伦墓，墓后有大冈，谓之马鞍冈。
秦时占气者言，南方有天子气。
始皇发民凿破此冈，地中出血，今凿处犹存。
以状取目，故冈受厥称焉。
王氏《交广春秋》曰：越王赵佗，生有奉制称藩之节，死有秘奥神密之墓。
佗之葬也，因山为坟，其垅茔可谓奢大，葬积珍玩。
吴时，遣使发掘其墓，求索棺柩，凿山破石，费日损力，卒无所获。
佗虽奢潜，慎终其身，乃今后人不知其处，有似松、乔迁景，牧竖固无所残矣。
邓德明《南康记》曰：昔有卢耽，仕州为治中，少栖仙术，善解云飞。每夕，辄凌虚归家，晓则还州。
尝于元会至朝，不及朝列，化为白鹄，至阙前，回翔欲下，威仪以石掷之，得一只履，耽惊还就列，内外左右，莫不骇异。
时步骘为广州，意甚恶之，便以状列闻，遂至诛灭。
《广州记》称吴平，晋滕修为刺史，修乡人语修，虾须长一赤，修责以为虚。
其人乃至东海，取虾须，长四赤，速送示修，修始服谢，厚为遣。
其一水南入者，郁川分派，径四会入海也。
其一即川东别径番禺城下，《汉书》所谓浮牂柯、下离津，同会番禺，盖乘斯水而入于越也。
泿水又东径怀化县，入于海。
水有鱼。裴渊《广州记》曰：鱼长二丈，大数围，皮皆鑢物。生子，子小随母食，惊则还入母腹。
《吴录。地理志》曰：鱼子朝索食，暮入母腹。
《南越志》曰：暮从脐入，旦从口出。腹里两洞，肠贮水以养子。肠容二子，两则四焉。
其余水又东至龙川为涅水，屈北入员水。
泿水枝津衍注，自番禺东历增城县。
《南越志》曰：县多，山鸡也。
光采鲜明，五色炫耀，利距善斗，世以家鸡斗之，则可擒也。
又径博罗县西界龙川，左思所谓目龙川而带坰者也。
赵佗乘此县而跨据南越矣。
员水又东南一千五百里，入南海。
东历揭阳县，王莽之南海亭，而注于海也。
