漻水出江夏平春县西，漻水北出大义山，南至厉乡西，赐水入焉。
水源东出大紫山，分为二水，一水西径厉乡南，水南有重山，即烈山也。
山下有一穴，父老相传，云是神农所生处也，故《礼》谓之烈山氏。
水北有九井，子书所谓神农既诞，九井自穿，谓斯水也。
又言汲一井则众水动，井今堙塞，遗迹仿佛存焉。
亦云赖乡，故赖国也，有神农社。
赐水西南流入于漻，即厉水也，赐、厉声相近，宜为厉水矣。
一水出义乡西南入随，又注漻。
漻水又南径随县注安陆也。
南过安陆入于溳。
薪水出江夏蕲春县北山，山即蕲柳也。
水首受希水，枝津西南流，历蕲山，出蛮中，故以此蛮为五水蛮。
五水谓已水、希水、赤亭水、西归水、蕲水其一焉。
蛮左凭居，阻藉山川，世为抄暴。
宋世沈庆之于西阳上下，诛代蛮夷，即五水蛮也。
南过其县西，晋改为蕲阳县，县徙江洲，置大阳戍，后齐齐昌郡移治于此也。
又南至蕲口南，入于江。
蕲水南对蕲阳洲，入于大江，谓之蕲口。
洲上有蕲阳县徙。
决水出庐江雩娄县南大别山，俗谓之为檀公岘，盖大别之异名也。
其水历山委注而络其县矣。
北过其县东，县故吴也。
《春秋左传》襄公二十六年，楚子秦人侵吴，及雩娄，闻吴有备而还是也。
《晋书地道记》云：在安丰县之西南，即其界也。
故《地理志》曰，决水出雩娄。
《春秋》宣公八年，冬，楚公子灭舒蓼。
臧文仲闻之曰：皋陶庭坚，不祀忽诸，德之不逮，民之无援，哀哉！
决水又北，右会阳泉水，水受决水，东北流径阳泉县故城东，故阳泉乡也。
汉献帝中，封太尉黄琬为侯国。
又西北流，左入决水，谓之阳泉口也。
又北入于淮。
俗谓之法口，非也，斯决、灌之口矣。
余往因公至于淮津，舟车所届，次于决水，访其民宰，与古名全违。脉水寻经，方知决口。
盖灌、浍声相伦，习俗害真耳。
砒水出庐江灊县西南，霍山东北，灊者，山、水名也。
武帝元狩二年，别为六安国，王莽之安风也，《汉书》所谓以舒屠六。
晋太康三年庐江郡治。
淠水又西北，分为二水，芍陂出焉。
又北径五门亭西，西北流径安丰县故城西。
《晋书地道记》：安丰郡之属县也，俗名之曰安城矣。
又北会濡水，乱流西北注也。
北入于淮。
水之决会，谓之沘口也。
泄水出博安县，博安县，《地理志》之博乡县也，王莽以为扬陆矣。
泄水自县，上承沘水于麻步川，西北出，历濡溪，谓之濡水也。
北过芍陂，西与沘水合，泄水自濡溪径安丰县，北流注于淠，亦谓之濡须口。
西北入于淮。
乱流同归也。
肥水出九江成德县广阳乡西，吕忱《字林》曰：肥水出良余山，俗谓之连枷山，亦或以为独山也。
北流分为二水，施水出焉。
肥水又北径获城东，又北径获丘东，右会施水枝津，水首受施水于合肥县城东，西流径成德县，注于肥水也。
北过其县西，北入芍陂。
肥水自荻丘，北径成德县故城西，王莽更之曰平阿也。
又北径芍陂东，又北径死虎塘东，芍陂渎上承井门，与芍陂更相通注，故《经》言入芍陂矣。
肥水又北，右合阎涧，水上承施水于合肥县，北流径浚遒县西，水积为阳湖，阳湖水自塘西北径死虎亭南，夹横塘西注。
宋泰始初，豫州司马刘顺帅众八千，据其城地。以拒刘勔，赵叔宝以精兵五千，送粮死虎，刘勔破之此塘。
水分为二，洛涧出焉，阎浆水注之。
水受芍陂，陂水上承涧水于五门亭南，别为断神水，又东北径五门亭东，亭为二水之会也。
断神水又东北径神迹亭东，又北，谓之豪水，虽广异名，事实一水，又东北径白芍亭东，积而为湖，谓之芍陂。
陂周百二十许里，在寿春县南八十里，言楚相孙叔敖所造，魏太尉玉淩与吴将张休战于芍陂，即此处也。
陂有五门，吐纳川流，西北为香门陂，陂水北径孙叔敖祠下，谓之芍陂读。又北分为二水：一水东注黎浆水，黎浆水东径黎浆亭南。
文钦之叛，吴军北入，诸葛绪拒之于黎浆。
即此水也。东注肥水，谓之黎浆水口。
又北过寿春县东，肥水自黎浆北径寿春县故城东为长濑津，津侧有谢堂北亭，迎送所薄，水陆舟车，是焉萃止。
又西北，右合东溪，溪水引渎北出，西南流径导公寺西。
又西南流注于肥，肥水又西径东台下，台即寿春外郭，东北隅阿之榭也。
东侧有一湖，三春九夏，红荷覆水，引读城隍，水积成潭，谓之东台湖，亦肥南播也。
肥水西径寿春县故城北，右合北溪，水导北山泉源下注，漱石颓隍，水上长林插天，高柯负日，出于山林精舍右，山渊寺左。
道俗嬉游，多萃其下。内外引汲，泉同七净。
溪水沿注西南，径陆道士解南。
精庐临侧川溪，大不为广，小足闲居，亦胜境也。溪水西南注于肥水。
北入于淮。
肥水又西分为二水，右即肥之故读，遏为船官湖，以置舟舰也。
肥水左渎，又西径石桥门北，亦曰草市门，外有石梁。渡北洲，洲上有西昌寺。寺三面阻水，佛堂设三像，真容妙相，相服精炜。是萧武帝所立也。
寺西即船官坊，苍兕、都水，是营是作。
湖北对八公山，山无树木，惟童阜耳。山上有淮南王刘安庙。
刘安是汉高帝之孙，厉王长子也。
折节下士，笃好儒学，养方术之徒数十人，皆为俊异焉。多神仙秘法鸿宝之道。
忽有八公，皆须眉皓素，诣门希见。
门者曰：吾王好长生，今先生无住衰之术，未敢相闻。
八公咸变成童，王甚敬之。
八士并能炼金化丹，出入无间，乃与安登山，薶金于地，白日升天。
余药在器，鸡犬舐之者，俱得上升。
其所升之处。践石皆陷，人马迹存焉。
故山即以八公为目，余登其上，人马之迹无闻矣，惟庙像存焉，庙中图安及八士像，皆坐床帐如平生，被服纤丽，咸羽扇裙彼，中壶枕物，一如常居。
庙前有碑，齐永明十年所建也。
山有隐室石井，皆崔琰所谓余下寿春，登北岭淮甫之道室，八公石井在焉。
亦云：左吴与王春、傅生等寻安，伺诣玄洲，还为著记，号曰《八公记》，都不列其鸡犬升空之事矣。
按《汉书》，安反，伏诛，葛洪明其得道，事备《抱朴子》及《神仙传》。
肥水又左纳芍陂渎。渎水自黎浆分水，引渎寿春城北，径芍陂门右，北入城。
昔巨鹿时苗为县长，是其留犊处也。
渎东有东都街，街之左道北，有宋司空刘勔庙。宋元徽二年，建于东乡孝义里。
庙前有碑，时年碑功方创，齐永明元年方立。
沈约《宋书》言泰始元年，豫州刺史殷琰反，明帝假勔辅国将军，讨之，琰降。
不犯秋毫，百姓来苏，生为立碑，文过其实。
建元四年，故吏颜幼明为其庙铭，故佐庞珽为庙赞，夏侯敬友为庙颂，并附刊于碑侧。
渎水又北径相国城东，刘武帝伐长安所筑也，堂字厅馆仍故，以相国为名。
又北出城，注肥水。
又西径金城北，又西，左合羊头溪水。
水受芍陂，西北历羊头溪，谓之羊头涧水。
北径熨湖，左会烽水渎，渎受淮于烽村南，下注羊头溪，侧径寿春城西，又北历象门，自沙门北出金城西门逍遥楼下，北注肥渎。
肥水北注旧渎之横塘，为玄康南路驰道，左通船官坊也。
肥水径玄康城西北流，北出，水际有曲水堂，亦嬉游所集也。
又西北流，昔在晋世，谢玄北御苻坚，祈八公山，及置阵于肥水之滨，坚望山上草木，威为人状，此即坚战败处。
非八公之灵有助，盖荷氏将亡之惑也。
肥水又西北注于淮，是曰肥口也。
施水亦从广阳乡肥水别，东南入于湖。
施水受肥于广阳乡，东南流径合肥县。
应劭曰：夏水出城父东南，至此与肥合，故曰合肥。
阚駰亦言出沛国城父东，至此合为肥。
余按川殊派别。无沿注之理，方知应、阚二说，非实证也。
盖夏水暴长，施合于肥，故曰合肥也。
非谓夏水、施水自成德东径合肥县城南。城居四水中，又东有逍遥津，水上旧有梁。
孙权之攻合肥也，张辽败之于津北，桥不撤者两版。权与甘宁蹴马趋津，谷利自后著鞭助势，遂得渡梁。
凌统被铠落水，后到追亡，流涕津渚。
施水又东，分为二水，枝水北出焉，下注阳渊。
施水又东径湖口戍，东注巢湖，谓之施口也。
沮水出汉中房陵县淮水，东南过临沮县界，沮水出东汶阳郡沮阳县西北景山，即荆山首也。
高峰霞举，峻棘层云。
《山海经》云：金玉是出，亦沮水之所导。
故《淮南子》曰：沮出荆山。
高诱云：荆山在左冯翊怀德县，盖以洛水有漆沮之名故也。
斯谬证耳。
杜预云：水出新城郡之西南发阿山，盖山异名也。沮水东南流，径沮阳县东南，县有潼水，东径其县南，下入沮水。
沮水又东南径汶阳郡北，即高安县界。
郡治锡城，县居郡下，城故新城之下邑。
义熙初分新城立。
西表悉重山也。
沮水南径临沮县西，青溪水注之。
水出县西青山，山之东有滥泉，即青溪之源也。
口径数丈，其深不测，其泉甚灵洁。至于炎阳有亢，阴雨无时，以秽物投之，辄能暴雨。
其水导源东流，以源出青山，故以青溪为名。
寻源浮溪，奇为深峭。
盛弘之云：稠木傍生，凌空交合，危楼倾崖，恒有落势，风泉传响于青林之下，岩猿流声于白云之上，游者常若目不周玩，情不给赏。
是以林徒栖托，云客宅心，泉侧多结道士精庐焉。
青溪又东流入于沮水。沮水又屈径其县南。
晋咸和中，为沮阳郡治也。
沮水又东南，径当阳县故城北。
城因冈为阻，北枕沮川，其故城在东百四十里，谓之东城，在绿林长坂南，长坂即张翼德横矛处也。
沮水又东南径驴城西，磨城东，又南径麦城西，昔关云长诈降处，自此遂叛。
《传》云：子胥造驴、磨二城以攻麦邑，即谚所云东驴西磨，麦城自破者也。
沮水又南径楚昭王墓。东对麦城，故王仲宣之赋《登楼》云西接昭丘是也。
沮水又南与漳水合焉。
又东南过枝江县，东南人于江。
沮水又东南径长城东，又东南流注于江，谓之诅口也。
漳水出临沮县东荆山，东南过蓼亭，又东过章乡南，荆山在景山东百余里，新城沶乡县界。
虽群峰竞举，而荆山独秀。
漳水东南流，又屈西南，径编县南，县旧城之东北百四十里也。
西南高阳城，移治许茂故城，城南临漳水。
又南历临沮县之章乡南。
昔关羽保麦城，诈降而遁，潘璋斩之于此。
漳水又南径当阳县，又南径麦城东，王仲宣登其东南隅，临漳水而赋之曰：夹清漳之通浦，倚曲沮之长洲是也。
漳水又南，沶水注之。
《山海经》曰：沶水出东北宜诸之山，南流注于漳水。
又南至枝江县北乌扶邑，入于沮。
《地理志》曰：《禹贡》南条荆山，在临沮县之东北，漳水所出，东至江陵入阳水，注于沔。
非也。今漳水于当阳县之东南百余里而右会沮水也。
夏水出江津，于江陵县东南，江津豫章口东有中夏口，是夏水之首，江之汜也。
屈原所谓过夏首而西浮，顾龙门而不见也。
龙门即郢城之东门也。
又东过华容县南，县故容城矣。
《春秋》鲁定公四年，许迁于容城是也。
北临中夏水，自县东北，径成都郡故城南，晋永嘉中，西蜀阻乱，割华容诸城为成都王颖国。
夏水又径交趾太守胡宠墓北。
汉太傅广身陪陵，而此墓侧有广碑，故世谓广冢，非也。
其文言是蔡伯喈之辞。
历范西戎墓南。
王隐《晋书地道记》曰：陶朱冢在华容县，树碑云是越之范蠡。
夏水又东，径监利县南。晋武帝太康五年立。
县土卑下，泽多陂池，西南自州陵东界，径于云杜沌阳，为云梦之薮矣。
韦昭曰：云梦在华容县。按《春秋》鲁昭公三年，郑伯如楚，子产备田具，以田江南之梦。
郭景纯言华容县东南巴丘湖，是也。
杜预云：枝江县、安陆县有云梦。盖跨川亘隰，兼苞势广矣。
夏水又东，夏杨水注之。
水上承杨水于竟陵县之柘口，东南流与中夏水合，谓之夏杨水。又东北径江夏惠怀县北，而东北注。
又东至江夏云杜县，入干沔。
应劭《十三州记》曰：江别入沔为夏水，源夫夏之为名，始于分江，冬竭夏流，故纳厥称，既有中夏之目，亦苞大夏之名矣。
当其决入之所，谓之堵口焉。
郑玄注《尚书》，沧浪之水，言今谓之夏水，来同，故世变名焉。
刘澄之著《永初山川记》云：夏水，古文以为沧浪，渔父所歌也。
因此言之，水应由沔。
今按夏水是江流沔，非沔入夏。
假使沔注夏，其势西南，非《尚书》又东之文，余亦以为非也。
自堵口下沔水，通兼夏目，而会于江，谓之夏汭也。
故《春秋左传》称吴伐楚，沈尹射奔命夏汭也。
杜顶曰：汉水曲入江，即夏口矣。
羌水出羌中参狼谷，彼俗谓之天池白水矣。
《地理志》曰：出陇西羌道。东南流径宕昌城东，西北去天池五百余里。
羌水又东南，径宕婆川城东而东南注。
羌水又东南，阳部水注之。水发东北阳部溪，西南径安民戍，又西南注羌水，又东南径武街城西南，又东南径葭芦城西，羊汤水入焉。
水出西北阴平北界汤溪，东南径北部城北，又东南径五部城南，东南右合妾水傍西南出，即水源所发也。
羌水又径葭芦城南，径余城南，又东南，左会五部水。
水有二源，出南北五部溪，西南流合为一水，屈而东南注羌水。
羌水又东南流至桥头，合白水，东南去白水县故城九十里。
又东南至广魏白水县，与汉水合，又东南过巴郡阆中县，又南至垫江县，东南入于江。
涪水出广魏涪县西北，涪水出广汉属国刚氐道徼外，东南流径涪县西，王莽之统睦矣。
臧宫进破涪城，斩公孙恢于涪，自此水上。县有潺水，出潺山。
水源有金银矿，洗取火合之，以成金银。
潺水历潺亭而下注涪水。
涪水又东南径绵竹县北。
臧宫溯涪至于阳，公孙述将王元降，遂拔绵竹。
涪水又东南，与建始水合，水发平洛郡西溪，西南流，屈而东南流，人于涪。
涪水又东南径江油戍北。
邓艾自阴平景谷步道，悬兵束马人蜀，径江油广汉者也。
涪水又东南，径南安郡南，又南与金堂水会，水出广汉新都县，东南流入涪。
涪水又南，枝津出焉，西径广汉五城县，为五城水，又西至成都，入于江。
南至小广魏，与梓潼水合。
小广魏即广汉县地，王莽更名曰广信也。
梓潼水出其县北界，西南人于涪。
故广汉郡，公孙述改为梓潼郡。
刘备嘉霍峻守葭萌之功，又分广汉以北，别为梓潼郡，以峻为守。
县有五女，蜀王遣五丁迎之，至此，见大蛇入山穴，五丁引之，山崩，压五丁及五女，因氏山为五妇山，又曰五妇候，驰水所出。一曰五妇水，亦曰潼水也。
其水导源山中，南径梓潼县。王莽改曰子同矣。
自县南径涪城东，又南入于涪水，谓之五妇水口也。
又西南至小广魏南，入于垫江。
亦言涪水至此入汉水，亦谓之为内水也。
北径垫江。
昔岑彭与臧宫自江州从涪水上。公孙述令延岑盛兵于沈水。
宫左步右骑，夹船而进，势动山谷，大破岑军，斩首溺水者万余人，水为浊流。
沈水出广汉县，下入涪水也。
涔水出汉中南郑县东南旱山，北至安阳县，南入于沔。
涔水即黄水也，东北流，径成固南城北。
城在山上，或言韩信始立，或言张良创筑，未知定所制矣。
义熙九年，索遐为果州刺史，自成固治此，故谓之南城。
城周七里，衿涧带谷，绝壁百寻，北谷口造城东门，傍山寻涧，五里有余，盘道登陟，方得城治。
城北水旧有桁，北渡涔水。
水北有赵军城，城北又有桁渡沔，取北城，城即大成固县治也。
黄水右岸有悦归馆，涔水历其北，北至安阳左入沔，为涔水口也。
