又东至乘氏县西，分为二，《春秋左传》傅公三十一年，分曹地东傅，于济。
济水自是东北流，出巨泽。
其一水东南流，其一水从县东北流，入巨野泽。
南为菏水，北为济读，径乘氏县与济渠、濮渠合。
北济自济阳县北，东北径煮枣城南。
《郡国志》曰：冤朐县有煮枣城。即此也。
汉高祖十二年，封革朱为侯国。
《汉官仪》曰：旧河堤谒者居之城西，有韩王望气台，孙子荆《故台赋叙》曰：酸枣寺门外，夹道左右有两故台，访之故老云：韩王听讼观台，高十五仞，虽楼榭泯灭，然广基似于山岳。
召公大贤，犹舍甘棠，区区小国，而台观隆崇，骄盈于世，以鉴来今，故作赋曰：蔑丘陵之逦迤，亚五岳之嵯峨。言壮观也。
城北韩之市地也。聂政为濮阳严仲子刺韩相侠累，遂皮面而死，其姊哭之于此。
城内有后汉酸枣令刘孟阳碑。
濮水北积成陂，陂方五里，号曰同池陂。又东径胙亭东注。故胙国也。富辰所谓邢茅昨祭周公之胤也。
濮渠又东北径燕城南。
《陈留风俗传》曰：县有防垣，故县氏之。
孝安帝以建光元年封元舅宋俊为侯国。
县有祭城，濮渠径其北。郑大夫祭仲之邑也。
杜预曰：陈留长垣县东北有祭城者也。
圈称又言长垣县有罗亭，故长罗县也，汉封后将军常惠为侯国。
《地理志》曰：王莽更长罗为惠泽，后汉省并。
长垣有长罗泽，即吴季英牧猪处也。
又有长罗冈、蘧伯玉冈。
《陈留风俗传》曰：长垣县有蘧伯乡，一名新乡，有蘧亭伯玉祠、伯玉冢。
曹大家《东征赋》曰：到长垣之境界兮，察农野之居民；睹蒲城之丘墟兮，生荆棘之蓁蓁。
蘧氏在城之东南兮，民亦向其丘坟；惟令德之不朽兮，身既没而名存。
昔吴季札聘上国，至卫，观典府宾亭父畴，以卫多君子也。
濮渠又东分为二渎，北濮出焉。
濮渠又东径须城北。
《卫诗》云：思须与曹也。
毛云：须，卫邑矣。
郑云：自卫而东径邑，故思。
濮渠又北径襄丘亭南。
《竹书纪年》曰：襄王七年，韩明率师伐襄丘。九年，楚庶章率师来会我，次于襄丘者也。
濮水又东径濮阳县故城南。
昔师延为纣作靡靡之乐，武王伐纣，师延东走，自投濮水而死矣。
后卫灵公将之晋，而设舍于濮水之上，夜闻新声，召师涓受之于是水也。
濮水又东径济阴离狐县故城南，王莽之所谓瑞狐也。
《郡国志》曰：故属东郡。
濮水又东径霞密县故城北。
《竹书纪年》：元公三年，鲁季孙会晋幽公于楚丘，取葭密，遂城之。
濮水又东北径鹿城南。
《郡国志》曰：济阴乘氏县有鹿县乡，《春秋》僖公二十一年，盟于鹿上。
京、杜并谓此亭也。
濮水又东与句渎合，读首受濮水枝渠于句阳县东南，径句阳县故城南。《春秋》之谷丘也。
《左传》以为句渎之丘矣。
县处其阳，故县氏焉。
又东入乘氏县，左会濮水与济同入巨野，故《地理志》曰：濮水自濮阳南入巨野，亦《经》所谓济水自乘氏县两分，东北人于巨野也。
济水故渎又北，右合洪水。
水上承巨野薛训渚，历泽西北，又北径闞乡城西。
《春秋》桓公十有一年，《经》书公会宋公于阚。
《郡国志》曰：东平陆有阚亭。
《皇览》曰：量尤冢在东郡寿张县阚乡城中，冢高七尺，常十月祠之，有赤气出如绛，民名为蚩尤旗。
《十三州志》曰：寿张有蚩尤祠。
又北与济渎合，自渚迄于北口百二十里，名曰洪水。
桓温以太和四年率众北人，掘渠通济。
至义熙十二年，刘武帝西入长安，又广其功。
自洪口已上，又谓之桓公渎，济自是北注也。
京相瑶曰：济水自巨野至济北是也。
又东北过寿张县西界，安民亭南，汶水从东北来注之。
济水又北，汶水注之，戴延之所谓清口也。
郭缘生《述证记》曰：清河首受洪水，北注济。或谓清即济也。
《禹贡》：济东北会于汶。
今枯渠注巨泽，巨泽北则清口，清水与汶会也。
李钦曰：汶水出太山莱芜县，西南入济是也。
济水又北径梁山东，袁宏《北征赋》曰：背梁山，截汶波。
即此处也。刘澄之引是山以证梁父，为不近情矣。
山之西南有吕仲悌墓。
河东岸有石桥，桥本当河，河移，故厕岸也。
济水西有安民亭，亭北对安民山，东临济水，水东即无盐县界也。
山西有冀州刺史工纷碑，汉中平四年立。
济水又北径微乡东。
《春秋》庄公二十八年，《经》书冬筑郿。
京相瑶曰：《公羊传》谓之微。
东平寿张县西北三十里，有故微乡，鲁邑也。
杜预曰：有微子冢。济水又北分为二水，其枝津西北出，谓之马颊水者也。
又北过须昌县西，京相璠曰：须朐，一国二城两名。盖迁都须昌，朐是其本。
秦以为县，汉高帝十一年，封赵衍为侯国。
济水于县，赵沟水注之。
济水又北径鱼山东，左合马颊水。
水首受济，西北流，历安民山北，又西流，赵沟出焉，东北注于济。
马颊水又经桃城东。
《春秋》桓公十年，《经》书公会卫侯于桃丘，卫地也。
社预曰：济北东阿县东南有桃城，即桃丘矣。
马颊水又东北流径鱼山南。
山，即吾山也。
汉武帝《瓠子歌》所谓吾山平者也。
山上有柳舒城，魏东阿王曹子建每登之，有终焉之志。及其终也，葬山西，西去东阿城四十里。
其水又东注于济，谓之马颊口也。
济水自鱼山北径清亭东。
《春秋》隐公四年，公及宋公遇于清。
京相瑶曰：今济北东阿东北四十里有故清亭，即《春秋》所谓清者也。
是下济水，通得清水之目焉。
亦水色清深，用兼厥称矣。
是故燕王曰：吾闻齐有清济，浊河以为固。
济水又北径周首亭西。《春秋》文公十有一年，左丘明云：襄公二年，王子成父获长狄侨如弟荣如，埋其首于周首之北门，即是邑也。
今世谓之卢子城，济北郡治也。
京相瑶曰：今济北所治卢子城，故齐周首邑也。
又北过临邑县东，《地理志》曰：县有济水祠。
王莽之谷城亭也。
水有石门，以石为之，故济水之门也。
《春秋》隐公五年，齐、郑会于石门，郑车偾济即于此也。
京相璠曰：石门，齐地。
今济北卢县故城西南六十里，有故石门，去水三百步，盖水渎流移，故侧岸也。
济水又北径平阴城西。
《春秋》襄公十八年，晋侯沉玉济河，会于鲁济，寻湨梁之盟，同伐齐，齐侯御诸平阴者也。
杜预曰城在卢县故城东北，非也。
京相璠曰：平阴，齐地也。在济北卢县故城西南十里。
平阴城南有长城，东至海，西至济，河道所由，名防门，去平阴三里。
齐侯堑防门，即此也。
其水引济，故渎尚存。
今防门北有光里，齐人言广，音与光同，即《春秋》所谓守之广里者也。
又云，巫山在平阴东北，昔齐侯登望晋军，畏众而归。
师旷、邢伯闻鸟乌之声，知齐师潜遁。
人物咸沦，地理昭著，贤于杠氏东北之证矣。
今巫山之上有石室，世谓之孝子堂。
济水右迤，遏为湄湖，方四十余里。
济水又东北径垣苗城西，故洛当城也。
伏韬《北征记》曰：济水又与清河合流，至洛当者也。
宋武帝西征长安，令垣苗镇此，故俗又有垣苗城之称。
河水自四渎口东北流而为济。
《魏土地记》曰：盟津河别流十里与清水合，乱流而东，径洛当城北，黑白异流，泾渭殊别，而东南流注也。
又东北过卢县北，济水东北与湄沟合，水上承湄湖，北流注济。
《尔雅》曰：水草交曰湄，通谷者微。
犍为舍人曰：水中有草木文合也。
郭景纯曰：微，水边通谷也。
《释名》曰：湄，眉也，临水如眉临目也。
济水又径卢县故城北，济北郡治也。
汉和帝永元二年，分泰山置，盖以济水在北故也。
济水又径什城北。城际水湄，故邸阁也。
祝阿人孙什，将家居之，以避时难，因谓之什城焉。
济水又东北与中川水合，水东南出山在县之分水岭，溪一源两分，泉流半解，亦谓之分流交。半水南出大山人位，半水出山在县，西北流径东太原郡南，郡治山炉固，北与宾溪水合。
水出南格马山宾溪谷，北径卢县故城北、陈敦戍南，西北流与中川水合，谓之格马口。
其水又北径卢县故城东，而北流入济，俗谓之为沙沟水。
济水又东北，右会玉水。
水导源太山朗公谷，旧名琨瑞溪。
有沙门竺僧朗，少事佛图澄，硕学渊通，尤明气纬，隐于此谷，因谓之朗公谷。
故车频《秦书》云：符坚时，沙门竺僧朗，尝从隐士张巨和游，巨和常穴居，而朗居琨瑞山，大起殿舍，连楼累阁，虽素饰不同，并以静外致称。
即此谷也。水亦谓之琨瑞水也。
故俗谓是水为祝阿涧水，北流注于济。
建武五年，耿弇东击张步，从朝阳桥济渡兵，即是处也。
济水又东北，泺水入焉。
水出历城县故城西南，泉源上奋，水涌若轮。
《春秋》桓公十八年，公会齐侯于泺是也。
俗谓之为娥姜水，以泉源有舜妃娥英庙故也。城南对山，山上有舜祠，山下有大穴，谓之舜井，抑亦茅山禹井之比矣。
《书》，舜耕历山，亦云在此，所未详也。
其水北为大明湖，西即大明寺，寺东北两面侧湖，此水便成净他也。
池上有客亭，左右楸桐，负日俯仰，目对鱼鸟，水木明瑟，可谓濠梁之性，物我无违矣。
湖水引渎，东入西郭，东至历城西而侧城北注，陂水上承东城，历把下泉，泉源竞发。
其水北流径历城东，又北，引水为流杯池，州僚宾燕，公私多萃其上。
分为二水，右水北出，左水西径历城北，西北为陂，谓之历水，与泺水会。
又北，历水枝津。首受历水于历城东，东北径东城西而北出郭，又北注泺水。又北，听水出焉。
泺水又北流注于济，谓之泺口也。
济水又东北，华不注山单椒秀泽，不连丘陵以自高；虎牙桀立，孤峰特拔以刺天。
青崖翠发，望同点黛。
山下有华泉，故京相璠《春秋土地名》曰：华泉，华不注山下泉水也。
《春秋左传》成公二年，齐顷公与晋郤克战于鞍，齐师败绩，逐之，三周华不注，逢丑父与公易位，将及华泉，骖絓于木而止。
丑父使公下，如华泉取饮，齐侯以免。
韩厥献丑父，郤子将戮之。
呼曰：自今无有代其君任患者，有一于此，将为戮矣。
郤子曰：人不难以死免其君，我戮之不祥，赦之以劝事君者。
乃免之。
即华水也。
北绝听渎二十里，注于济。
又东北过台县北，巨合水南出鸡山西北，北径巨合故城西。
耿弇之讨张步也，守巨里。即此城也。
三面有城，西有深坑，坑西即弇所营也，与费邑战，斩邑于此。
巨合水又北合关卢水，水导源马耳山，北径博亭城西，西北流至平陵城，与武原水合。
水出谭城南平泽中，世谓之武原渊。
北径谭城东，俗谓之布城也。
又北径东平陵县故城西。故陵城也，后乃加平，谭国也。
齐桓之出过谭，谭不礼焉，鲁庄公九年即位，又不朝，十年灭之。
城东门外有乐安任照先碑，济南郡治也，汉文帝十六年，置为王国，景帝二年为郡，王莽更名乐安。
其水又北径巨合城东，汉武帝以封城阳顷王子刘发为侯国。
其水合关卢水，西出注巨合水。
巨合水西北径台县故城南。
汉高帝六年，封东郡尉戴野为侯国，王莽之台治也。
其水西北流，白野泉水注之，水出台城西南白野泉北，径留山西北流，而右注巨合水。
巨合水又北，听水注之；水上承泺水，东流北屈，又东北流，注于巨合水，乱流又北入于济。
济水又东北，合芹沟水，水出台县故城东南，西北流，径台城东，又西北入于济水。
又东北过管县南。济水东径县故城南。
汉文帝四年，封齐悼惠王子罢军为侯国。
右纳百脉水，水出土鼓县故城西，水源方百步，百泉俱出，故谓之百脉水。
其水西北流，径阳丘县故城中。
汉孝文帝四年，以封齐悼惠王子刘安为阳丘侯，世谓之章丘城，非也。
城南有女郎山，山上有神祠，俗谓之女郎祠，左右民祀焉。
其水西北出城，北径黄巾固。盖贼所屯，故固得名焉。
百脉水又东北流注于济。
济水又东，有杨渚沟水，出逢陵故城西南二十里，西北径土鼓城东，又西北径章丘城东，又北径宁戚城西，而北流注于济水也。
又东过梁邹县北，陇水南出长城中，北流至般阳县故城西，南与般水会，水出县东南龙山，俗亦谓之为左阜水，西北径其城南。王莽之济南亭也。
应劭曰：县在般水之阳，故资名焉。
其水又南屈，西人陇水。
陇水北径其县，西北流至萌水口，水出西南甲山，东北径萌山西，东北入于陇水。
陇水又西北至梁邹东南，与鱼子沟水合，水南出长白山东柳泉口。
陇水又西北径梁邹县故城南，又北屈径其城西。汉高祖六年，封武虎为侯国，其水北注济。
城之东北，又有时水西北注焉。
又东北过临济县南，县，故狄邑也，王莽更名利居。
《汉记》，安帝永初二年，改从今名，以临济故。
《地理风俗记》云：乐安太守治。
晏谟《齐记》曰：有南北二城隔济水，南城即被阳县之故城也，北枕济水。
《地理志》曰：侯国也。
如淳曰：一作疲，音罢，军之罢也。
《史记。建元以来王子侯者年表》曰：汉武帝元朔四年，封齐孝上子敬侯刘燕之国也。
今渤海侨郡治。
济水又东北，迆为渊诸，谓之平州。
漯沃县侧有平安故城，俗谓之会城，非也。
按《地理志》，千乘郡有平安县，侯国也，王莽曰鸿睦也。
应劭曰：博昌县西南三十里有平安亭，故县也。世尚存平州之名矣。
济水又东北径高昌县故城西。
案《地理志》，千乘郡有高昌县，汉宣帝地节四年，封董忠为侯国。
世谓之马昌城，非也。
济水又东北径乐安县故城南。
伏琛《齐记》曰：博昌城西北五十里有南、北二城，相去三十里，隔时、济二水。
指此为博昌北城，非也。
乐安与博昌、薄姑分水，俱同西北，薄姑去齐城六十里，乐安越水差远，验非尤明。
班固曰：千乘郡有乐安县。
应劭曰：取休令之名矣。
汉武帝元朔五年，封李蔡为侯国。
城西三里有任光等冢，光是宛县人，不得为博昌明矣。
济水又径薄姑城北。
《后汉郡国志》曰：博昌县有薄姑城。
《地理书》曰：吕尚封于齐郡薄姑。
薄姑故城在临淄县西北五十里，近济水。
史迁曰：献公徙薄姑。
城内有高台。
《春秋》昭公二十年，齐景公饮于台上，曰：古而不死，何乐如之。
晏平仲对曰：昔爽鸠氏始屠之，季萴因之，有逢伯陵又因之，薄姑氏又因之，而后太公因之。
臣以为古若不死，爽鸠氏之乐，非君之乐。即于是台也。
济水又东北径狼牙固西而东北流也。
又东北过利县西，《地理志》，齐郡有利县，王莽之利治也。
晏谟曰：县在齐城北五十里也。
又东北过甲下邑，入于河。
济水东北至甲下邑南，东历琅槐县故城北。
《地理风俗记》曰：博昌东北八十里有琅槐乡，故县也。
《山海经》曰：济水绝巨野注渤海，入齐琅槐东北者也。
又东北，河水枝津注之，《水经》以为入河，非也。
斯乃河水注济，非济入河。
又东北入海。
郭景纯曰：济自荣阳至乐安博昌入海。
今河竭，济水仍流不绝，《经》言入河，二说并失。
然河水于济、漯之北，别流注海。
今所辍流者，惟漯水耳，郭或以为济注之，即实非也。
寻经脉水，不如《山经》之为密矣。
其一水东南流者，过乘氏县南，菏水分济于定陶东北，东南右合黄沟枝流，俗谓之界沟也。北径已氏县故城西，又北径景山东。《卫诗》所谓景山与京者也。
毛公曰：景山，大山也。
又北径楚丘城西。
《郡国志》曰：成武县有楚丘亭。
杜顶云，楚丘在成武县西南，卫懿公为狄所灭，卫文公东徙渡河，野处曹邑，齐桓公城楚丘以迁之。
故《春秋》称邢迁如归，卫国忘亡。
即《诗》所谓升彼虚矣，以望楚矣，望楚与堂，景山与京。
故郑玄言，观其旁邑及山川也。
又东北径成武城西，又东北径郈城东。疑郈徙也，所未详矣。
又东北径梁丘城西。
《地理志》曰：昌邑县有梁丘乡。
《春秋》庄公三十二年，宋人、齐人会于梁丘者也。
杜预曰：高平昌邑县西南有梁丘乡。
又东北于乘氏县西而北注菏水，菏水又东南径乘氏县故城南。县，即《春秋》之乘丘也。
故《地理风俗记》曰：济阴乘氏县，故宋乘丘邑也。
汉孝景中五年，封梁孝王子买为侯国也。
《地理志》曰：乘氏县，泗水东南至唯陵入淮。
《郡国志》曰：乘氏有泗水。
此乃菏泽也。
《尚书》有导菏泽之说，自陶丘北，东至于菏，无泗水之文。
又曰：导菏泽，被孟猪。
孟猪在睢阳县之东北阚駰《十三州记》曰：不言入而言被者，明不常入也。水盛，方乃覆被矣。
泽水淼漫，俱钟淮泗，故志有睢陵入淮之言，以通苞泗名矣。
然诸水注泗者多不止此，可以终归泗水，便得擅通称也。
或更有泗水亦可是水之兼其目，所未详也。
又东过昌邑县北，菏水又东径昌邑县故城北。
熹平四年迁州，明年甘露复降殿前树，从事冯巡、主簿华操等相与褒树，表勒棠政。
次西有沇州刺史茂陵杨叔恭碑，从事孙光等以建宁四年立，西北有东太山成人班孟坚碑，建和十年，尚书右丞拜沇州刺史从事秦闰等，刊石颂德政，碑咸列焉。
又东过金乡县南，《郡国志》曰：山阳有金乡县。菏水径其故城南，世谓之故县城北有金乡山也。
又东过东绢县北，菏水又东径汉平狄将军扶沟侯淮阳朱鲔冢。
墓北有石庙。
菏水又东径东缗具故城北，故宋地。
《春秋》僖公二十三年，齐侯伐宋围缗。
《十三州记》曰：山阳有东缗县，邹衍曰：余登缗城以望宋都者也。
后汉世祖建武十一年，封冯异长子璋为侯国。
又东过方与县北，为菏水。
菏水东径重乡城南，《左传》所谓臧文仲宿于重馆者也。
菏水又东径武棠亭北，《公丰》以为济上邑也。
城有台，高二丈许，其下临水，昔鲁侯观鱼于棠，谓此也。在方与县故城北十里。
《经》所谓菏水也。
菏水又东径泥母亭北。
《春秋左传》僖公七年，秋，盟于宁母，谋伐郑也。
菏水又东与巨野黄水合，菏泽别名也。
黄水上承巨泽诸陂，泽有蒙淀、盲陂。
黄湖水东流，谓之黄水，又有薛训诸水，自渚历薛村前，分为二流，一水东注黄水，一水西北入泽，即洪水也。
黄水东南流，水南有汉荆州刺史李刚墓。
刚字叔毅，山阳高平人，裹平元年卒。见其碑。
有石阙、祠堂、石室三间，椽架高丈余，镂石作椽瓦屋，施平天造，方井侧荷梁柱，四壁隐起，雕刻为君臣、官属，龟龙、鳞凤之文，飞禽、走兽之像，作制工丽，不甚伤毁。
黄水又东径巨野县北。
何承天曰，巨野湖泽广大，南通洙、泗，北连清、济，旧县故城正在泽中，故欲置戍于此城，城之所在，则巨野泽也。
衍东北出为大野矣，昔西狩获鳞于是处也。
《皇览》曰：山阳巨野县有肩髀冢，重聚大小，与髀冢等。
传言蚩尤与黄帝战，克之于涿鹿之野，身体异处，故别葬焉。
黄水又东径咸亭北。
《春秋》桓公七年，《经》书焚咸丘者也。
水南有金乡山，县之东界也。
金乡数山，皆空中穴口，谓之隧也。
戴延之《西征记》曰：焦氏山北数里，汉司隶校尉鲁峻穿山得白蛇、白兔，不葬，更葬山南，凿而得金，故曰金乡山。
山形峻峭，篆前有石祠、石庙，四壁皆青石隐起，自书契以来，忠臣、孝子、贞妇、孔子及弟子七十二人形像，像边皆刻石记之，文字分明，又有石床，长八尺，磨莹鲜明，叩之声闻远近。
时太尉、从事中郎傅珍之咨议参军周安穆拆败石床，各取去，为鲁氏之后所讼，二人并免官。焦氏山东即金乡山也，有冢，谓之秦王陵，山上二百步得冢口，堑深十丈，两壁峻峭，广二丈，入行七十步，得埏门，门外左右皆有空，可容五六十人，谓之白马空，埏门内二丈，得外堂，外堂之后，又得内堂，观者皆执烛而行，虽无他雕镂，然治石甚精，或云是汉昌邑哀王冢，所未详也。东南有范巨卿冢，名件犹存。
巨卿名式，山阳之金乡人，汉荆州刺史，与汝南张劭、长沙陈平子石交，号为死友矣。
《地理志》，东平属县也。世祖建武二年，封刘隆为侯国。
其水谓之桓公沟，南至方与县，入于菏水。
菏水又东径秦梁，夹岸积石一里，高二丈，言秦始皇东巡所造，因以名焉。
菏水又东过湖陆县南，东入干泗水。
泽水所钟也。
《尚书》曰：浮于淮、泗，达于菏是也。
《东观汉记》曰：苏茂杀淮阳太守，得其郡，营广乐，大司马吴汉围茂，茂将其精兵突至湖陵，与刘永相会，济阴山阳济兵于此处也。
又东南过沛县东北，济与泗乱，故济纳互称矣。
《东观汉记。安平侯盖延传》曰：延为虎牙大将军，与永等战，永军反走，溺水者半，复与战，连破之，遂平沛、楚，临淮悉降。
延令沛修高祖庙，置啬夫、祝宰、乐人，因斋戒祠高庙也。
又东南过留县北，留县故城，翼佩泗、济，宋邑也，《春秋左传》所谓侵宋吕留也。
故繁休伯《避地赋》曰：朝余发乎泗洲，夕余宿于留乡者也。
张良委身汉祖，始自此矣，终亦取封焉。
城内有张良庙也。
又东过彭城县北，获水从西来注之。
济水又南径彭城县故城东北隅，不东过也。
获水自西注之，城北枕水湄。
济水又南径彭城县故城东，不径其北也，盖《经》误证。
又东南过徐县北，《地理志》曰：临淮郡，汉武帝元狩五年置，治徐县，王莽更之曰淮平，县曰徐调，故徐国也。
《春秋》昭公三十年，吴子执钟吾子，遂伐徐，防山以水之，遂灭徐。
徐子奔楚，楚救徐弗及，遂城夷以处之。
张华《博物志》录著作令史茅温所为送。
刘成国《徐州地理志》云：徐偃王之异言，徐君宫人娠而生卵，以为不祥，弃之于水滨。
孤独母有犬，名曰鹄仓，猎于水侧，得弃卵，衔以来归，孤独母以为异，覆暖之，遂成儿，生时偃，故以为名。
徐君宫中闻之，乃更录取，长而仁智，袭君徐国。
后鹄仓临死，生角而九尾，实黄龙也。
僵王葬之徐中，今见有狗垄焉。
偃王治国，仁义著闻，欲舟行上国，乃通沟陈、蔡之间。得朱弓矢，以得天瑞，遂因名为号，自称徐偃王，江、淮诸侯服从者三十六国。
周王闻之，遣使至楚，令伐之，偃王爱民不斗，遂为楚败，北走彭城武原县东山下，百姓随者万数。
因名其山为徐山，山上立石室庙，有神灵，民人请祷焉。
依文即事，似有符验，但世代绵远，难以详矣。
今徐城外有徐君墓，昔延陵季子解剑于此，所谓不违心许也。
又东至下邳睢陵县南，入于淮。
济水与泗水，浑涛东南流，至角城，同入淮。
《经》书睢陵，误耳。
