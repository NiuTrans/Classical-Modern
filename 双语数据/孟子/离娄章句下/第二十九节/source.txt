禹、稷当平世，三过其门而不入，孔子贤之。
颜子当乱世，居于陋巷。一箪食，一瓢饮。人不堪其忧，颜子不改其乐，孔子贤之。
孟子曰： 禹、稷、颜回同道。
禹思天下有溺者，由己溺之也；稷思天下有饥者，由己饥之也，是以如是其急也。
禹、稷、颜子易地则皆然。
今有同室之人斗者，救之，虽被发缨冠而救之，可也。
乡邻有斗者，被发缨冠而往救之，则惑也，虽闭户可也。 
