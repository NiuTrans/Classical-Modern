逄蒙学射于羿，尽羿之道，思天下惟羿为愈己，于是杀羿。
孟子曰： 是亦羿有罪焉。
公明仪曰： 宜若无罪焉。 
曰薄乎云尔，恶得无罪？
郑人使子濯孺子侵卫，卫使庾公之斯追之。
子濯孺子曰： 今日我疾作，不可以执弓，吾死矣夫！ 
问其仆曰： 追我者谁也？ 
其仆曰： 庾公之斯也。 
曰： 吾生矣。 
其仆曰： 庾公之斯，卫之善射者也，夫子曰 吾生 ，何谓也？ 
曰： 庾公之斯学射于尹公之他，尹公之他学射于我。
夫尹公之他，端人也，其取友必端矣。 
庾公之斯至，曰： 夫子何为不执弓？ 
曰： 今日我疾作，不可以执弓。 
曰： 小人学射于尹公之他，尹公之他学射于夫子。我不忍以夫子之道反害夫子。
虽然，今日之事，君事也，我不敢废。 
抽矢扣轮，去其金，发乘矢而后反。 
