孟子谓戴不胜曰： 子欲子之王之善与？
我明告子。
有楚大夫于此，欲其子之齐语也，则使齐人傅诸？
使楚人傅诸？ 
曰： 使齐人傅之。 
曰： 一齐人傅之，众楚人咻之，虽日挞而求其齐也，不可得矣；引而置之庄岳之间数年，虽日挞而求其楚，亦不可得矣。
子谓薛居州，善士也，使之居于王所。
在于王所者，长幼卑尊，皆薛居州也，王谁与为不善？
在王所者，长幼卑尊，皆非薛居州也，王谁与为善？
一薛居州，独如宋王何？ 
