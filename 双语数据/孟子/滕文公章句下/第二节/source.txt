景春曰： 公孙衍、张仪岂不诚大丈夫哉？
一怒而诸侯惧，安居而天下熄。 
孟子曰： 是焉得为大丈夫乎？
子未学礼乎？
丈夫之冠也，父命之；女子之嫁也，母命之，往送之门，戒之曰： 往之女家，必敬必戒，无违夫子！ 
以顺为正者，妾妇之道也。
居天下之广居，立天下之正位，行天下之大道。得志与民由之，不得志独行其道。
富贵不能淫，贫贱不能移，威武不能屈。此之谓大丈夫。 
