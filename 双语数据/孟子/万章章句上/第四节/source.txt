咸丘蒙问曰： 语云： 盛德之士，君不得而臣，父不得而子。 
舜南面而立，尧帅诸侯北面而朝之，瞽瞍亦北面而朝之。
舜见瞽瞍，其容有蹙。
孔子曰： 于斯时也，天下殆哉，岌岌乎！ 
不识此语诚然乎哉？ 
孟子曰： 否。此非君子之言，齐东野人之语也。
尧老而舜摄也。
尧典曰： 二十有八载，放勋乃徂落，百姓如丧考妣，三年，四海遏密八音。 
孔子曰： 天无二日，民无二王。 
舜既为天子矣，又帅天下诸侯以为尧三年丧，是二天子矣。 
咸丘蒙曰： 舜之不臣尧，则吾既得闻命矣。
诗云： 普天之下，莫非王土；率土之滨，莫非王臣。 
而舜既为天子矣，敢问瞽瞍之非臣，如何？ 
曰： 是诗也，非是之谓也；劳于王事，而不得养父母也。
曰： 此莫非王事，我独贤劳也。 
故说诗者，不以文害辞，不以辞害志。
以意逆志，是为得之。
如以辞而已矣，云汉之诗曰： 周余黎民，靡有孑遗。 
信斯言也，是周无遗民也。
孝子之至，莫大乎尊亲；尊亲之至，莫大乎以天下养。
为天子父，尊之至也；以天下养，养之至也。
诗曰： 永言孝思，孝思维则。 
此之谓也。
书曰： 只载见瞽瞍，夔夔齐栗，瞽瞍亦允若。 是为父不得而子也。 
