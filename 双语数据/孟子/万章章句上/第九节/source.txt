万章问曰： 或曰： 百里奚自鬻于秦养牲者，五羊之皮，食牛，以要秦穆公。 信乎？ 
孟子曰： 否，不然。好事者为之也。
百里奚，虞人也。晋人以垂棘之璧与屈产之乘，假道于虞以伐虢。
宫之奇谏，百里奚不谏。
知虞公之不可谏而去，之秦，年已七十矣，曾不知以食牛干秦穆公之为污也，可谓智乎？
不可谏而不谏，可谓不智乎？
知虞公之将亡而先去之，不可谓不智也。
时举于秦，知穆公之可与有行也而相之，可谓不智乎？
相秦而显其君于天下，可传于后世，不贤而能之乎？
自鬻以成其君，乡党自好者不为，而谓贤者为之乎？ 
