陈子曰： 古之君子何如则仕？ 
孟子曰： 所就三，所去三。
迎之致敬以有礼，言将行其言也，则就之；礼貌未衰，言弗行也，则去之。
其次，虽未行其言也，迎之致敬以有礼，则就之；礼貌衰，则去之。
其下，朝不食，夕不食，饥饿不能出门户。君闻之曰： 吾大者不能行其道，又不能从其言也，使饥饿于我土地，吾耻之。 
周之，亦可受也，免死而已矣。 
