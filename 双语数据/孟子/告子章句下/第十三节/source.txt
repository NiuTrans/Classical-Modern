鲁欲使乐正子为政。
孟子曰： 吾闻之，喜而不寐。 
公孙丑曰： 乐正子强乎？ 
曰： 否。 
 有知虑乎？ 
曰： 否。  多闻识乎？ 
曰： 否。  然则奚为喜而不寐？ 曰： 其为人也好善。  好善足乎？ 
曰： 好善优于天下，而况鲁国乎？
夫苟好善，则四海之内，皆将轻千里而来告之以善。
夫苟不好善，则人将曰： 訑訑，予既已知之矣。 
訑訑之声音颜色，距人于千里之外。
士止于千里之外，则谗谄面谀之人至矣。
与谗谄面谀之人居，国欲治，可得乎？ 
