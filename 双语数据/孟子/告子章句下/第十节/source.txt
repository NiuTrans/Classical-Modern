白圭曰： 吾欲二十而取一，何如？ 
孟子曰： 子之道，貉道也。
万室之国，一人陶，则可乎？ 
曰： 不可，器不足用也。 
曰： 夫貉，五谷不生，惟黍生之。无城郭、宫室、宗庙、祭祀之礼，无诸侯币帛饔飧，无百官有司，故二十取一而足也。
今居中国，去人伦，无君子，如之何其可也？
陶以寡，且不可以为国，况无君子乎？
欲轻之于尧舜之道者，大貉小貉也；欲重之于尧舜之道者，大桀小桀也。 
