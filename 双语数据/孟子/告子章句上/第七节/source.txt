孟子曰： 富岁，子弟多赖；凶岁，子弟多暴，非天之降才尔殊也，其所以陷溺其心者然也。
今夫麰麦，播种而耰之，其地同，树之时又同，浡然而生，至于日至之时，皆熟矣。
虽有不同，则地有肥硗，雨露之养，人事之不齐也。
故凡同类者，举相似也，何独至于人而疑之？
圣人与我同类者。故龙子曰： 不知足而为屦，我知其不为蒉也。 
屦之相似，天下之足同也。
口之于味，有同耆也。易牙先得我口之所耆者也。
如使口之于味也，其性与人殊，若犬马之与我不同类也，则天下何耆皆从易牙之于味也？
至于味，天下期于易牙，是天下之口相似也。
惟耳亦然。
至于声，天下期于师旷，是天下之耳相似也。
惟目亦然。
至于子都，天下莫不知其姣也。
不知子都之姣者，无目者也。
故曰：口之于味也，有同耆焉；耳之于声也，有同听焉；目之于色也，有同美焉。
至于心，独无所同然乎？
心之所同然者何也？
谓理也，义也。
圣人先得我心之所同然耳。
故理义之悦我心，犹刍豢之悦我口。 
