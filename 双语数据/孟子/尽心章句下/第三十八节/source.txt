孟子曰： 由尧舜至于汤，五百有余岁，若禹、皋陶，则见而知之；若汤，则闻而知之。
由汤至于文王，五百有余岁，若伊尹、莱朱则见而知之；若文王，则闻而知之。
由文王至于孔子，五百有余岁，若太公望、散宜生，则见而知之；若孔子，则闻而知之。
由孔子而来至于今，百有余岁，去圣人之世，若此其未远也；近圣人之居，若此其甚也，然而无有乎尔，则亦无有乎尔。 
