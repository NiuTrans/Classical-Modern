孟子见梁襄王。出，语人曰： 望之不似人君，就之而不见所畏焉。
卒然问曰： 天下恶乎定？ 
吾对曰： 定于一。  孰能一之？ 
对曰： 不嗜杀人者能一之。 
 孰能与之？ 
对曰： 天下莫不与也。
王知夫苗乎？
七八月之间旱，则苗槁矣。
天油然作云，沛然下雨，则苗浡然兴之矣。
其如是，孰能御之？
今夫天下之人牧，未有不嗜杀人者也，如有不嗜杀人者，则天下之民皆引领而望之矣。
诚如是也，民归之，由水之就下，沛然谁能御之？  
