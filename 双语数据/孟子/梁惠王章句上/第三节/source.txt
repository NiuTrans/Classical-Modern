梁惠王曰： 寡人之于国也，尽心焉耳矣。
河内凶，则移其民于河东，移其粟于河内。
河东凶亦然。
察邻国之政，无如寡人之用心者。
邻国之民不加少，寡人之民不加多，何也？ 
孟子对曰： 王好战，请以战喻。
填然鼓之，兵刃既接，弃甲曳兵而走。或百步而后止，或五十步而后止。
以五十步笑百步，则何如？ 曰： 不可。
直不百步耳，是亦走也。 
曰： 王如知此，则无望民之多于邻国也。
不违农时，谷不可胜食也；数罟不入洿池，鱼鳖不可胜食也；斧斤以时入山林，材木不可胜用也。
谷与鱼鳖不可胜食，材木不可胜用，是使民养生丧死无憾也。
养生丧死无憾，王道之始也。
五亩之宅，树之以桑，五十者可以衣帛矣。鸡豚狗彘之畜，无失其时，七十者可以食肉矣。
百亩之田，勿夺其时，数口之家可以无饥矣。
谨庠序之教，申之以孝悌之义，颁白者不负戴于道路矣。
七十者衣帛食肉，黎民不饥不寒，然而不王者，未之有也。
狗彘食人食而不知检，涂有饿莩而不知发；人死，则曰： 非我也，岁也。 
是何异于刺人而杀之，曰： 非我也，兵也。 
王无罪岁，斯天下之民至焉。 
