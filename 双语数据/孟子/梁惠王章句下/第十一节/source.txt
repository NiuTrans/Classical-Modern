齐人伐燕，取之。
诸侯将谋救燕。
宣王曰： 诸侯多谋伐寡人者，何以待之？ 
孟子对曰： 臣闻七十里为政于天下者，汤是也。
未闻以千里畏人者也。
书曰： 汤一征，自葛始。 
天下信之。 东面而征，西夷怨；南面而征，北狄怨。
曰，奚为后我？ 
民望之，若大旱之望云霓也。
归市者不止，耕者不变。
诛其君而吊其民，若时雨降，民大悦。
书曰： 徯我后，后来其苏。 
今燕虐其民，王往而征之。民以为将拯己于水火之中也，箪食壶浆，以迎王师。
若杀其父兄，系累其子弟，毁其宗庙，迁其重器，如之何其可也？
天下固畏齐之强也。今又倍地而不行仁政，是动天下之兵也。
王速出令，反其旄倪，止其重器，谋于燕众，置君而后去之，则犹可及止也。 
