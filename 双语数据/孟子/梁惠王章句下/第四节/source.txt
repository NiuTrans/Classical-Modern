齐宣王见孟子于雪宫。
王曰： 贤者亦有此乐乎？ 
孟子对曰： 有。
人不得，则非其上矣。
不得而非其上者，非也；为民上而不与民同乐者，亦非也。
乐民之乐者，民亦乐其乐；忧民之忧者，民亦忧其忧。
乐以天下，忧以天下，然而不王者，未之有也。
昔者齐景公问于晏子曰： 吾欲观于转附、朝儛，遵海而南，放于琅邪。
吾何修而可以比于先王观也？ 晏子对曰： 善哉问也！
天子适诸侯曰巡狩，巡狩者巡所守也；诸侯朝于天子曰述职，述职者述所职也。
无非事者。
春省耕而补不足，秋省敛而助不给。
夏谚曰： 吾王不游，吾何以休？
吾王不豫，吾何以助？
一游一豫，为诸侯度。 
今也不然：师行而粮食，饥者弗食，劳者弗息。
睊睊胥谗，民乃作慝。
方命虐民，饮食若流。
流连荒亡，为诸侯忧。
从流下而忘反谓之流，从流上而忘反谓之连，从兽无厌谓之荒，乐酒无厌谓之亡。
先王无流连之乐，荒亡之行。
惟君所行也。 
景公说，大戒于国，出舍于郊。
于是始兴发补不足。
畜君者，好君也。 
