孟子见齐宣王曰： 所谓故国者，非谓有乔木之谓也，有世臣之谓也。
王无亲臣矣，昔者所进，今日不知其亡也。 
王曰： 吾何以识其不才而舍之？ 
曰： 国君进贤，如不得已，将使卑逾尊，疏逾戚，可不慎与？
左右皆曰贤，未可也；诸大夫皆曰贤，未可也；国人皆曰贤，然后察之；见贤焉，然后用之。
左右皆曰不可，勿听；诸大夫皆曰不可，勿听；国人皆曰不可，然后察之；见不可焉，然后去之。
左右皆曰可杀，勿听；诸大夫皆曰可杀，勿听；国人皆曰可杀，然后察之；见可杀焉，然后杀之。
故曰，国人杀之也。
如此，然后可以为民父母。 
