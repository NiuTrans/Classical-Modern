孟子曰： 伯夷辟纣，居北海之滨，闻文王作兴，曰： 盍归乎来！
吾闻西伯善养老者。 
太公辟纣，居东海之滨，闻文王作兴，曰： 盍归乎来！
吾闻西伯善养老者。 
天下有善养老，则仁人以为己归矣。
五亩之宅，树墙下以桑，匹妇蚕之，则老者足以衣帛矣。
五母鸡，二母彘，无失其时，老者足以无失肉矣。
百亩之田，匹夫耕之，八口之家足以无饥矣。
所谓西伯善养老者，制其田里，教之树畜，导其妻子，使养其老。
五十非帛不暖，七十非肉不饱。
不暖不饱，谓之冻馁。
文王之民，无冻馁之老者，此之谓也。 
