孟子曰： 事孰为大？
事亲为大；守孰为大？
守身为大。
不失其身而能事其亲者，吾闻之矣；失其身而能事其亲者，吾未之闻也。
孰不为事？
事亲，事之本也；孰不为守？守身，守之本也。
曾子养曾皙，必有酒肉。将彻，必请所与。
问有余，必曰 有 。
曾皙死，曾元养曾子，必有酒肉。将彻，不请所与。
问有余，曰： 亡矣 。
将以复进也。
此所谓养口体者也。
若曾子，则可谓养志也。
事亲若曾子者，可也。 
