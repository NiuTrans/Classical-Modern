孟子曰： 规矩，方圆之至也；圣人，人伦之至也。
欲为君尽君道，欲为臣尽臣道，二者皆法尧舜而已矣。
不以舜之所以事尧事君，不敬其君者也；不以尧之所以治民，贼其民者也。
孔子曰： 道二：仁与不仁而已矣。 
暴其民甚，则身弑国亡；不甚，则身危国削。名之曰 幽厉 ，虽孝子慈孙，百世不能改也。
诗云 殷鉴不远，在夏后之世 ，此之谓也。 
