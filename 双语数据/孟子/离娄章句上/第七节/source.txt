孟子曰： 天下有道，小德役大德，小贤役大贤；天下无道，小役大，弱役强。
斯二者天也。
顺天者存，逆天者亡。
齐景公曰： 既不能令，又不受命，是绝物也。 
涕出而女于吴。今也小国师大国而耻受命焉，是犹弟子而耻受命于先师也。
如耻之，莫若师文王。
师文王，大国五年，小国七年，必为政于天下矣。
诗云： 商之孙子，其丽不亿。
上帝既命，侯于周服。
侯服于周，天命靡常。
殷士肤敏，祼将于京。 
孔子曰： 仁不可为众也。夫国君好仁，天下无敌。 
今也欲无敌于天下而不以仁，是犹执热而不以濯也。
诗云： 谁能执热，逝不以濯？  
