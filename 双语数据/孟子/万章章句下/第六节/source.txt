万章曰： 士之不托诸侯，何也？ 
孟子曰： 不敢也。
诸侯失国，而后托于诸侯，礼也；士之托于诸侯，非礼也。 
万章曰： 君馈之粟，则受之乎？ 曰： 受之。 
 受之何义也？ 
曰： 君之于氓也，固周之。 
曰： 周之则受，赐之则不受，何也？ 
曰： 不敢也。 
曰： 敢问其不敢何也？ 
曰： 抱关击柝者，皆有常职以食于上。无常职而赐于上者，以为不恭也。 曰： 君馈之，则受之，不识可常继乎？ 
曰： 缪公之于子思也，亟问，亟馈鼎肉。
子思不悦。
于卒也，摽使者出诸大门之外，北面稽首再拜而不受。曰： 今而后知君之犬马畜伋。 
盖自是台无馈也。
悦贤不能举，又不能养也，可谓悦贤乎？ 
曰： 敢问国君欲养君子，如何斯可谓养矣？ 
曰： 以君命将之，再拜稽首而受。
其后廪人继粟，庖人继肉，不以君命将之。
子思以为鼎肉，使己仆仆尔亟拜也，非养君子之道也。
尧之于舜也，使其子九男事之，二女女焉，百官牛羊仓廪备，以养舜于畎亩之中，后举而加诸上位。故曰： 王公之尊贤者也。 
