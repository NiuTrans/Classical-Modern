安思阎皇后讳姬，河南荥阳人也。
祖父章，永平中为尚书，以二妹为贵人。
章精力晓旧典，久次，当迁以重职，显宗为后宫亲属，竟不用，出为步兵校尉。
章生畅，畅生后。
后有才色。
元初元年，以选入掖庭，甚见宠爱，为贵人。
二年，立为皇后。
后专房妒忌，帝幸宫人李氏，生皇子保，遂鸩杀李氏。
三年，以后父侍中畅为长水校尉，封北宜春侯，食邑五千户。
四年，畅卒，谥曰文侯，子显嗣。
建光元年，邓太后崩，帝始亲政事。
显及弟景、耀、晏并为卿校，典禁兵。
延光元年，更封显长社候，食邑万三千五百户，追尊后母宗为荥阳君。
显、景诸子年皆童龀，并为黄门侍郎。
后宠既盛，而兄弟颇与朝权，后遂与大长秋江京、中常侍樊丰等共谮皇太子保，废为济阴王。
四年春，后从帝幸章陵，帝道疾，崩于叶县。
后、显兄弟及江京、樊丰等谋曰： 今晏驾道次，济阴王在内，邂逅公卿立之，还为大害。 乃伪云帝疾甚，徙御卧车。
行四日，驱驰还宫。
明日，诈遣司徒刘熹诣郊庙社稷，告天请命。
其夕，乃发丧。
尊后曰皇太后。皇太后临朝，以显为车骑将军仪同三司。
太后欲久专国政，贪立幼年，与显等定策禁中，迎济北惠王子北乡侯懿，立为皇帝。
显忌大将军耿宝位尊权重，威行前朝，乃风有司奏宝及其党与中常侍樊丰、虎贲中郎将谢惲、惲弟侍中笃、笃弟大将军长史宓、侍中周广、阿母野王君王圣、圣女永、永婿黄门侍郎樊严等，更相阿党，互作威福，探刺禁省，更为唱和，皆大不道。
丰、惲、广皆下狱死，家属徙比景；宓、严减死，髡钳；贬宝为则亭侯，遣就国，自杀；王圣母子徙雁门。
于是景为卫尉，耀城门校尉，晏执金吾，兄弟权要，威福自由。
少帝立二百余日而疾笃，显兄弟及江京等皆在左右。
京引显屏语曰： 北乡侯病不解，国嗣宜时有定。
前不用济阴王，今若立之，后必当怨，又何不早征诸王子，简所置乎？ 显以为然。
及少帝薨，京白太后，征济北、河间王子。
未至，而中黄门孙程合谋杀江京等，立济阴王，是为顺帝。
显、景、晏及党与皆伏诛，迁太后于离宫，家属徙比景。
明年，太后崩。在位十二年，合葬恭陵。
帝母李氏瘗在洛阳城北，帝初不知，莫敢以闻。
及太后崩，左右白之，帝感悟发哀，亲至瘗所，更以礼殡，上尊谥曰恭愍皇后，葬恭北陵，为策书金匮，藏于世祖庙。
顺烈梁皇后讳妠，大将军商之女，恭怀皇后弟之孙也。
后生，有光景之祥。
少善女工。好《史书》，九岁能诵《论语》，治《韩诗》，大义略举。
常以列女图画置于左右，以自监戒。
父商深异之，窃谓诸弟曰： 我先人全济河西，所活者不可胜数。
虽大位不究，而积德必报。
若庆流子孙者，倘兴此女乎？ 
永建三年，与姑俱选入掖庭，时年十三，相工茅通见后，惊，再拜贺曰： 此所谓日角偃月，相之极贵，臣所未尝见也。 太史卜兆得寿房，又筮得《坤》之《比》，遂以为贵人。
常特被引御，从容辞于帝曰： 夫阳以博施为德，阴以不专为义，螽斯则百，福之所由兴也。
愿陛下思云雨之均泽，识贯鱼之次序，使小妾得免罪谤之累。 由是帝加敬焉。
阳嘉元年春，有司奏立长秋宫，以乘氏侯商先帝外戚，《春秋》之义，娶先大国，梁小贵人宜配天祚，正位坤极。
帝从之，乃于寿安殿立贵人为皇后。
后既少聪惠，深览前世得失，虽以德进，不敢有骄专之心，每日月见谪，辄降服求愆。
建康元年，帝崩。
后无子，美人虞氏子炳立，是为冲帝。
尊后为皇太后，太后临朝。
冲帝寻崩，复立质帝，犹秉朝政。
时，杨、徐剧贼寇扰州郡，西羌、鲜卑及日南蛮夷攻城暴掠，赋敛烦数，官民困竭。
太后夙夜勤劳，推心杖贤，委任太尉李固等，拔用忠良，务崇节俭。
其贪叨罪慝，多见诛废。
分兵讨伐，群寇消夷。
故海内肃然，宗庙以宁。
而兄大将军冀鸩杀质帝，专权暴滥，忌害忠良，数以邪说疑误太后，遂立桓帝而诛李固。
太后又溺于宦官，多所封宠，以此天下失望。
和平元年春，归政于帝，太后寝疾遂笃，乃御辇幸宣德殿，见宫省官属及诸梁兄弟。
诏曰： 朕素有心下结气，从间以来，加以浮肿，逆害饮食，浸以沉困，比使内外劳心请祷。
私自忖度，日夜虚劣，不能复与群公卿士共相终竟。
援立圣嗣，恨不久育养，见其终始。
今以皇帝、将军兄弟委付股肱，其各自勉焉。 后二日而崩。
在位十九年，年四十五。
合葬宪陵。
虞美人者，以良家子年十三选入掖庭，又生女舞阳长公主。
自汉兴，母氏莫不尊宠。
顺帝既未加美人爵号，而冲帝早夭，大将军梁冀秉政，忌恶他族，故虞氏抑而不登，但称 大家 而已。
陈夫人者，家本魏郡，少以声伎入孝王宫，得幸，生质帝。
亦以梁氏故，荣宠不及焉。
熹平四年，小黄门赵祐、议郎卑整上言： 《春秋》之义，母以子贵。
隆汉盛典，尊崇母氏，凡在外戚，莫不加宠。
今冲帝母虞大家，质帝母陈夫人，皆诞生圣皇，而未有称号。
夫臣子虽贱，尚有追赠之典，况二母见在，不蒙崇显之次，无以述尊先世，垂示后世也。 帝感其言，乃拜虞大家为宪陵贵人，陈夫人为渤海孝王妃，使中常侍持节授印绶，遣太常以三牲告宪陵、怀陵、静陵焉。
孝崇郾皇后讳明，为蠡吾侯翼媵妾，生桓帝。
桓帝即位，明年，追尊翼为孝崇皇，陵曰博陵，以后为博园贵人。
和平元年，梁太后崩，乃就博陵尊后为孝崇皇后。
遣司徒持节奉策授玺绶，赍乘舆器服，备法物。
宫曰永乐。
置太仆、少府以下，皆如长乐宫故事。
又置虎贲、羽林卫士，起宫室，分巨鹿九县为后汤沐邑。
在位三年，元嘉二年崩。
以帝弟平原王石为丧主，敛以东园画梓寿器、玉匣、饭含之具，礼仪制度比恭怀皇后。
使司徒持节，大长秋奉吊祠，赙钱四千万，布四万匹，中谒者仆射典护丧事，侍御史护大驾卤簿。
诏安平王豹、河间王建、勃海王悝，长社、益阳二长公主，与诸国侯三百里内者，及中二千石、二千石、令、长、相，皆会葬。
将作大匠复土，缮庙，合葬博陵。
桓帝懿献梁皇后讳女莹，顺烈皇后之女弟也。
帝初为蠡吾侯，梁太后征，欲与后为婚，未及嘉礼，会质帝崩，因以立帝。
明年，有司奏太后曰： 《春秋》迎王后于纪，在涂则称后。
今大将军冀女弟，膺绍圣善。
结婚之际，有命既集，宜备礼章，时进征币。
请下三公、太常案礼仪。 奏可。
于是悉依孝惠皇帝纳后故事，聘黄金二万斤，纳采雁、璧、乘马、束帛，一如旧典。
建和元年六月始入掖庭，八月立为皇后。
时，太后秉政而梁冀专朝，故后独得宠幸，自下莫得进见。
后借姊兄荫势，恣极奢靡，宫幄雕丽，服御珍华，巧饰制度，兼倍前世。
及皇太后崩，恩爱稍衰。
后既无子，潜怀怨忌，每宫人孕育，鲜得全者。
帝虽迫畏梁冀，不敢谴怒，然见御转稀。
至延熹二年，后以忧恚崩，在位十三年，葬懿陵。
其岁，诛梁冀，废懿陵为贵人冢焉。
桓帝邓皇后讳猛女，和熹皇后从兄子邓香之女也。
母宣，初适香，生后。
改嫁梁纪，纪者，大将军梁冀妻孙寿之舅也。
后少孤，随母为居，因冒姓梁氏。
冀妻见后貌美，永兴中进入掖庭，为采女，绝幸。
明年，封兄邓演为南顿侯，位特进。
演卒，子康嗣。
及懿献后崩，梁冀诛，立后为皇后。
帝恶梁氏，改姓为薄，封后母宣为长安君。
四年，有司奏后本郎中邓香之女，不宜改易它姓，于是复为邓氏。
追封赠香车骑将军安阳侯印绶，更封宣、康大县，宣为昆阳君，康为沘阳侯，赏赐巨万计。
宣卒，赗赠葬礼，皆依后母旧仪。
以康弟统袭封昆阳侯，位侍中；统从兄会袭安阳侯，为虎贲中郎将；又封统弟秉为淯阳侯。
宗族皆列校、郎将。
帝多内幸，博采宫女至五六千人，及驱役从使，复兼倍于此。
而后恃尊骄忌，与帝所幸郭贵人更相谮诉。
八年，诏废后，送暴室，以忧死。
立七年。
葬于北邙。
从父河南尹万世及会皆下狱死。
统筹亦系暴室，免官爵，归本郡，财物没入县官。
桓思窦皇后讳妙，章德皇后从祖弟之孙女也。父武。
延熹八年，邓皇后废，后以选入掖庭为贵人，其冬，立为皇后，而御见甚稀，帝所宠唯采女田圣等。永康元年冬，帝寝疾，遂以圣等九女皆为贵人。
及崩，无嗣，后为皇太后。
太后临朝定策，立解犊亭侯宏，是为灵帝。
太后素忌忍，积怒田圣等，桓帝梓宫尚在前殿，遂杀田圣。
又欲尽诛诸贵人，中常侍管霸、苏康苦谏，乃止。
时太后父大将军武谋诛宦官，而中常侍曹节等矫诏杀武，迁太后于南宫云台，家属徙比景。
窦氏虽诛，帝犹以太后有援立之功，建宁四年十月朔，率群臣朝于南宫，亲馈上寿。
黄门令董萌因此数为太后诉怨，帝深纳之，供养资奉有加于前。
中常侍曹节、王甫疾萌附助太后，诬以谤讪永乐宫，萌坐下狱死。
熹平元年，太后母卒于比景，太后感疾而崩。
立七年。
合葬宣陵。
孝仁董皇后讳某，河间人。
为解犊亭侯苌夫人，生灵帝。
建宁元年，帝即位，追尊苌为孝仁皇，陵曰慎陵，以后为慎园贵人。及窦氏诛，明年，帝使中常侍迎贵人，并征贵人兄宠到京师，上尊号曰孝仁皇后，居南宫嘉德殿，宫称永乐。
拜宠执金吾。
后坐矫称永乐后属请，下狱死。
及窦太后崩，始与朝政，使帝卖官求货，自纳金钱，盈满堂室。
中平五年，以后兄子卫尉脩侯重为票骑将军，领兵千余人。
初，后自养皇子协，数劝帝立为太子，而何皇后恨之，议未及定而帝崩。
何太后临朝，重与太后兄大将军进权势相害，后每欲参干政事，太后辄相禁塞。
后忿恚詈言曰： 汝今辀张，怙汝兄耶？
当敕票骑断何进头来。 何太后闻，以告进。
进与三公及弟车骑将军苗等奏： 孝仁皇后使故中常侍夏惲、永乐太仆封谞等交通州郡，辜较在所珍宝货赂，悉入西省。
蕃后故事不得留京师，舆服有章，膳羞有品。请永乐后迁宫本国。 奏可。
何进遂举兵围骠骑府，收重，重免官自杀。
后忧怖，疾病暴崩，在位二十二年。
民间归咎何氏。
丧还河间，合葬慎陵。
灵帝宋皇后讳某，扶风平陵人也，肃宗宋贵人之从曾孙也。建宁三年，选入掖庭为贵人。
明年，立为皇后。
父酆，执金吾，封不其乡侯。
后无宠而居正位，后宫幸姬众，共谮毁。
初，中常侍王甫枉诛勃海王悝及妃宋氏，妃即后之姑也。
甫恐后怨之，乃与太中大夫程阿共构言皇后挟左道祝诅，帝信之。
光和元年，遂策收玺绶。
后自致暴室，以忧死。
在位八年。
父及兄弟并被诛。
诸常侍、小黄门在省闼者，皆怜宋氏无辜，共合钱物，收葬废后及酆父子，归宋氏旧茔皋门亭。
帝后梦见桓帝怒曰： 宋皇后有何罪过，而听用邪孽，使绝其命？
勃海王悝既已自贬，又受诛毙。
今宋氏及悝自诉于天，上帝震怒，罪在难救。 梦殊明察。
帝既觉而恐，以事问于羽林左监许永曰： 此何祥？
其可攘乎？ 永对曰： 宋皇后亲与陛下共承宗庙，母临万国，历年已久，海内蒙化，过恶无闻。
而虚听谗妒之说，以致无辜之罪，身婴极诛，祸及家族，天下臣妾，咸为怨痛。
勃海王悝，桓帝母弟也。处国奉藩，未尝有过。陛下曾不证审，遂伏其辜。
昔晋侯失刑，亦梦大厉被发属地。天道明察，鬼神难诬。
宜并改葬，以安冤魂。
反宋后之徙家，复勃海之先封，以消厥咎。 帝弗能用，寻亦崩焉。
灵思何皇后讳某，南阳宛人。
家本屠者，以选入掖庭。
长七尺一寸。生皇子辩，养于史道人家，号曰史侯。
拜后为贵人，甚有宠幸。
性强忌，后宫莫不震慑。
光和三年，立为皇后。
明年，追号后父真为车骑将军、舞阳宣德侯，因封后母兴为舞阳君。
时王美人任娠，畏后，乃服药欲除之，而胎安不动，又数梦负日而行。
四年，生皇子协，后遂鸩杀美人。
帝大怒，欲废后，诸宦官固请得止。
董太后自养协，号曰董侯。
王美人，赵国人也。
祖父苞，五官中郎将。
美人丰姿色，聪敏有才明，能书会计，以良家子应法相选入掖庭。
帝愍协早失母，又思美人，作《追德赋》、《令仪颂》。
中平六年，帝崩，皇子辩即位，尊后为皇太后。
太后临朝。
后兄大将军进欲诛宦官，反为所害；舞阳君亦为乱兵所杀。
并州牧董卓被征，将兵入洛阳，陵虐朝庭，遂废少帝为弘农王而立协，是为献帝。
扶弘农王下殿，北面称臣。
太后鲠涕，群臣含悲，莫敢言。
董卓又议太后踧迫永乐宫，至今忧死，逆妇姑之礼，乃迁于永安宫，因进鸩，弑而崩。在位十年。
董卓令帝出奉常亭举哀，公卿皆白衣会，不成丧也。
合葬文昭陵。
初，太后新立，当竭二祖庙，欲斋，辄有变故，如此者数，竟不克。
时有识之士心独怪之，后遂因何氏倾没汉祚焉。
明年，山东义兵大起，讨董卓之乱。
卓乃置弘农王于阁上，使郎中令李儒进鸩，曰： 服此药，可以辟恶。 王曰： 我无疾，是欲杀我耳！
不肯饮。
强饮之，不得已，乃与妻唐姬及宫人饮宴别。
酒行，王悲歌曰： 天道易兮我何艰！
弃万乘兮退守蕃。
逆臣见迫兮命不延，逝将去汝兮适幽玄！ 因令唐姬起舞，姬抗袖而歌曰： 皇天崩兮后土穨，身为帝兮命夭摧。
死生路异兮从此乖，奈我茕独兮心中哀！ 因泣下呜咽，坐者皆歔欷。
王谓姬曰： 卿王者妃，势不复为吏民妻。
自爱，从此长辞！ 遂饮药而死。时年十八。
唐姬，颍川人也。
王薨，归乡里。
父会稽太守瑁欲嫁之，姬誓不许。
及李傕破长安，遣兵抄关东，略得姬。
傕因欲妻之，固不听，而终不自名。
尚书贾诩知之，以状白献帝。
帝闻感怆，乃下诏迎姬，置园中，使侍中持节拜为弘农王妃。
初平元年二月，葬弘农王于故中常侍赵忠成圹中，谥曰怀王。
帝求母王美人兄斌，斌将妻子诣长安，赐第宅田业，拜奉车都尉。
兴平元年，帝加元服。
有司奏立长秋宫。
诏曰： 朕禀受不弘，遭值祸乱，未能绍先，以光故典。
皇母前薨，未卜宅兆，礼章有阙，中心如结。
三岁之戚，盖不言吉，且须其后。 于是有司乃奏追尊王美人为灵怀皇后，改葬文昭陵，仪比敬、恭二陵，使光禄大夫持节行司空事奉玺绶，斌与河南尹骆业复土。
斌还，迁执金吾，封都亭侯，食邑五百户。
病卒，赠前将军印绶，谒者监护丧事。
长子端袭爵。
献帝伏皇后讳寿，琅邪东武人，大司徒湛之八世孙也。
父完，沉深有大度，袭爵不其侯，尚桓帝女阳安公主，为侍中。
初平元年，从大驾西迁长安，后时入掖庭为贵人。
兴平二年，立为皇后，完迁执金吾。
帝寻而东归，李傕、郭汜等追败乘舆于曹阳，帝乃潜夜度河走，六宫皆步行出营。
后手持缣数匹，董承使符节令孙徽以刃胁夺之，杀傍侍者，血溅后衣。
既至安邑，御服穿敝，唯以枣栗为粮。
建安元年，拜完辅国将军，仪比三司。
完以政在曹操，自嫌尊戚，乃上印绶，拜中散大夫，寻迁屯骑校尉。
十四年卒，子典嗣。
自帝都许，守位而已，宿卫兵侍，莫非曹氏党旧姻戚。
议郎赵彦尝为帝陈言时策，曹操恶而杀之。
其余内外，多见诛戮。
操后以事入见殿中，帝不任其愤，因曰： 君若能相辅，则厚；不尔，幸垂恩相舍。 操失色，俯仰求出。
旧仪，三公领兵朝见，令虎贲执刃挟之。
操出，顾左右，汗流浃背，自后不敢复朝请。
董承女为贵人，操诛承而求贵人杀之。
帝以贵人有妊，累为请，不能得。
后自是怀惧，乃与父完书，言曹操残逼之状，令密图之。
完不敢发，至十九年，事乃露泄。
操追大怒，遂逼帝废后，假为策曰： 皇后寿，得由卑贱，登显尊极，自处椒房，二纪于兹。
既无任、姒徽音之美，又乏谨身养己之福，而阴怀妒害，苞藏祸心，弗可以承天命，奉祖宗。
今使御史大夫郗虑持节策诏，其上皇后玺绶，退避中宫，迁于它馆。
鸣呼伤哉！
自寿取之，未致于理，为幸多焉。 又以尚书令华歆为郗虑副，勒兵入宫收后。
闭户藏壁中，歆就牵后出。
时帝在外殿，引虑于坐。
后被发徒跣行泣过诀曰： 不能复相活邪？ 帝曰： 我亦不知命在何时！ 顾谓虑曰： 郗公，天下宁有是邪？ 遂将后下暴室，以幽崩。
所生二皇子，皆鸩杀之。
后在位二十年，兄弟及宗族死者百余人，母盈等十九人徙涿郡。
献穆曹皇后讳节，魏公曹操之中女也。
建安十八年，操进三女宪、节、华为夫人，聘以束帛玄纁五万匹，小者待年于国。
十九年，并拜为贵人。
及伏皇后被弑，明年，立节为皇后。
魏受禅，遣使求玺绶，后怒不与。
如此数辈，后乃呼使者人，亲数让之，以玺抵轩下，因涕泣横流曰： 天不祚尔！ 左右皆莫能仰视。
后在位七年。
魏氏既立，以后为山阳公夫人。
自后四十一年，魏景元元年薨，合葬禅陵，车服礼仪皆依汉制。
论曰：汉世皇后无谥，皆因帝谥以为称。
虽吕氏专政，上官临制，亦无殊号。
中兴，明帝始建光烈之称，其后并以德为配，至于贤愚优劣，混同一贯，故马、窦二后惧称德焉。
其余唯帝之庶母及蕃王承统，以追尊之重，特为其号，如恭怀、孝崇之比是也。
初平中，蔡邕始追正和熹之谥，其安思、顺烈以下，皆依而加焉。
赞曰：坤惟厚载，阴正乎内《诗》美好逑，《易》称归妹。
祁祁皇孋，言观贞淑。
媚兹良哲，承我天禄。
班政兰闺，宣礼椒屋。
既云德升，亦曰幸进。身当隆极，族渐河润。
视景争晖，方山并峻。
乘刚多阻，行地必顺。
咎集骄满，福协贞信。
庆延自己，祸成谁衅。
