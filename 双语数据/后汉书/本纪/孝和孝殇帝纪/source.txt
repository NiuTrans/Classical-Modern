孝和皇帝讳肇，肃宗第四子也。
母梁贵人，为窦皇后所谮，忧卒，窦后养帝以为己子。
建初七年，立为皇太子。
章和二年二月壬辰，即皇帝位，年十岁。
尊皇后曰皇太后，太后临朝。
三月丁酉，改淮阳为陈国，楚郡为彭城国，西平并汝南郡，六安复为庐江郡。
遗诏徙西平王羡为陈王，六安王恭为彭城王。
癸卯，葬孝章皇帝于敬陵。
庚戌，皇太后诏曰：
先帝以明圣，奉承祖宗至德要道，天下清静，庶事咸宁。
今皇帝以幼年，茕茕在疚，朕且佐助听政。
外有大国贤王并为蕃屏，内有公卿大夫统理本朝，恭己受成，夫何忧哉！
然守文之际，必有内辅以参听断。
侍中宪，朕之元兄，行能兼备，忠孝尤笃，先帝所器，亲受遗诏，当以旧典辅斯职焉。
宪固执谦让，节不可夺。
今供养两宫，宿卫左右，厥事已重，亦不可复劳以政事。
故太尉邓彪，元功之族，三让弥高，海内归仁，为群贤首，先帝褒表，欲以崇化。
今彪聪明康强，可谓老成黄耇矣。
其以彪为太傅，赐爵关内侯，录尚书事，百官总己以听，朕庶几得专心内位。
於戏！
群公其勉率百僚，各修厥职，爱养元元，绥以中和，称朕意焉。
巍巍荡荡，莫与比隆。《周颂》曰： 于穆清庙，肃雍显相。请上尊庙曰肃宗，共进《武德》之舞。 制曰： 可。 癸亥，陈王羡、彭城王恭、乐成王党、下邳王衍、梁王畅始就国。
夏四月丙子，谒高庙。
丁丑，谒世祖庙。
戊寅，诏曰： 昔孝武皇帝致诛胡、越，故权收盐铁之利，以奉师旅之费。
自中兴以来，匈奴未宾，永平末年，复修征伐。
先帝即位，务休力役，然犹深思远虑，安不忘危，探观旧典，复收盐铁，欲以防备不虞，宁安边境。
而吏多不良，动失其便，以违上意。
先帝恨之，故遗戒郡国罢盐铁之禁，纵民煮铸，入税县官如故事。其申敕刺史、二千石，奉顺圣旨，勉弘德化，布告天下，使明知朕意。 
五月，京师旱。
诏长乐少府桓郁侍讲禁中。
冬十月乙亥，以侍中窦宪为车骑将军，伐北匈奴。
安息国遣使献师子、扶拔。
永元元年春三月甲辰，初令郎官诏除者得占丞、尉，以比秩为真。
夏六月，车骑将军窦宪出鸡鹿塞，度辽将军邓鸿出稒阳塞，南单于出满夷谷，与北匈奴战于稽落山，大破之，追至私渠比鞮海。
窦宪遂登燕然山，刻石勒功而还。
北单于遣弟右温禺鞮王奉奏贡献。
秋七月乙未，会稽山崩。
闰月丙子，诏曰： 匈奴背叛，为害久远。
赖祖宗之灵，师克有捷，丑虏破碎，遂扫厥庭，役不再籍，万里清荡，非朕小子眇身所能克堪。
有司其案旧典，告类荐功，以章休烈。 
九月庚申，以车骑将军窦宪为大将军，以中郎将刘尚为车骑将军。
冬十月，令郡国弛刑输作军营，其徙出塞者，刑虽未竟，皆免归田里。
庚子，阜陵王延薨。
是岁，郡国九大水。
二年春正月丁丑，大赦天下。
二月壬午，日有食之。
己亥，复置西河、上郡属国都尉官。
夏五月庚戌，分太山为济北国，分乐成、涿郡、勃海为河间国。
丙辰，封皇弟寿为济北王，开为河间王，淑为城阳王，绍封故淮阳王昞子侧为常山王。赐公卿以下至佐史钱、布各有差。
己未，遣副校尉阎磐讨北匈奴，取伊吾卢地。
丁卯，绍封故齐王晃子无忌为齐王，北海王睦子威为北海王。
车师前后王并遣子入侍。
月氏国遣兵攻西域长史班超，超击降之。
六月辛卯，中山王焉薨。
秋七月乙卯，大将军窦宪出屯凉州。
九月，北匈奴遣使称臣。
冬十月，遣行中郎将班固报命南单于。
遣左谷蠡王师子出鸡鹿塞，击北匈奴于河云北，大破之。
三年春正月甲子，皇帝加元服，赐诸侯王、公、将军、特进、中二千石、列侯、宗室子孙在京师奉朝请者黄金，将、大夫、郎吏、从官帛。
赐民爵及粟帛各有差，大酺五日。
郡国中都官系囚死罪赎缣，至司寇及亡命，各有差。
庚辰，赐京师民酺，布两户共一匹。
二月，大将军窦宪遣左校尉耿夔出居延塞，围北单于于金微山，大破之，获其母阏氏。
夏六月辛卯，尊皇太后母比阳公主为长公主。
辛丑，阜陵王种薨。
冬十月癸未，行幸长安。
诏曰： 北狄破灭，名王仍降，西域诸国，纳质内附，岂非祖宗迪哲重光之鸿烈欤？
寤寐叹息，想望旧京。其赐行所过二千石长吏已下及三老、官属钱帛，各有差；鳏、寡、孤、独、笃癃、贫不能自存者粟，人三斛。 
十一月癸卯，祠高庙，遂有事十一陵。
诏曰： 高祖功臣，萧、曹为首，有传世不绝之义。
曹相国后容城侯无嗣。
朕望长陵东门，见二臣之垅，循其远节，每有感焉。
忠义获宠，古今所同。
可遣使者以中牢祠，大鸿胪求近亲宜为嗣者，须景风绍封，以章厥功。 
十二月，复置西域都护、骑都尉、戊己校尉官。
庚辰，至自长安，减弛刑徒从驾者刑五月。
四年春正月，北匈奴右谷蠡王於除鞬自立为单于，款塞乞降。
遣大将军左校尉耿夔授玺绶。
三月癸丑，司徒袁安薨。闰月丁丑，太常丁鸿为司徒。
夏四月丙辰，大将军窦宪还至京师。
丙辰，郡国十三地震。
窦宪潜图弑逆。
庚申，幸北宫。
诏收捕宪党射声校尉郭璜，璜子侍中举，卫尉邓叠，叠弟步兵校尉磊。皆下狱死。
使谒者仆射收宪大将军印绶，遣宪及弟笃、景就国，到皆自杀。
是夏、旱、蝗。
秋七月己丑，太尉宋由坐党宪自杀。
八月辛亥，司空任隗薨。
癸丑，大司农尹睦为太尉，录尚书事。
丁巳，赐公卿以下至佐史钱、谷各有差。
冬十月己亥，宗正刘方为司空。
十二月壬辰，诏： 今年郡国秋稼为旱、蝗所伤，其什四以上勿收田租、刍稿；有不满者，以实除之。 
武陵零陵澧中蛮叛。烧当羌寇金城。
五年春正月乙亥，宗祀五帝于明堂，遂登灵台，望云物。
大赦天下。
戊子，千乘王伉薨。
辛卯，封皇帝万岁为广宗王。
二月戊戌，诏有司省减内外厩及凉州诸苑马。
自京师离宫果园上林广成囿悉以假贫民，恣得采捕，不收其税。
丁未，诏曰： 去年秋麦入少，恐民食不足。
其上尤贫不能自给者户口人数。
往者郡国上贫民，以衣履釜鬵为赀，而豪右得其饶利。
诏书实核，欲有以益之，而长吏不能躬亲，反更征召会聚，令失农作，愁扰百姓。
若复有犯者，二千石先坐。 甲寅，太傅邓彪薨。
戊午，陇西地震。
三月戊子，诏曰： 选举良才，为政之本。
科别行能，必由乡曲。
而郡国举吏，不加简择，故先帝明敕在所，令试之以职，乃得充选。
又德行尤异，不须经职者，别署状上。
而宣布以来，出入九年，二千石曾不承奉，恣心从好，司隶、刺史讫无纠察。
今新蒙赦令，且复申敕，后有犯者，显明其罚。
在位不以选举为忧，督察不以发觉为负，非独州郡也。
是以庶官多非其人。下民被奸邪之伤，由法不行故也。 庚寅，遣使者分行贫民，举实流冗，开仓赈禀三十余郡。
夏四月壬子，封阜陵王种兄鲂为阜陵王。
六月丁酉，郡国三雨雹。
秋九月辛酉，广宗王万岁薨，无子，国除。
匈奴单于於除鞬叛，遣中朗将任尚讨灭之。
壬午，令郡县劝民蓄蔬食以助五谷。
其官有陂池，令得采取，勿收假税二岁。冬十月辛未，太尉尹睦薨。
十一月乙丑，太仆张酺为太尉。
是岁，武陵郡兵破叛蛮，降之。
护羌校尉贯友讨烧当羌，羌乃遁去。
南单于安国叛，骨都侯喜斩之。
六年春正月，永昌徼外夷遣使译献犀牛、大象。
己卯，司徒丁鸿薨。
二月乙未，遣谒者分行禀贷三河、兖、冀、青州贫民。
许阳侯马光自杀。
丁未，司空刘方为司徒，太常张奋为司空。
三月庚寅，诏流民所过郡国皆实禀之，其有贩卖者勿出租税，又欲就贱还归者，复一岁田租、更赋。
丙寅，诏曰： 朕以眇末，承奉鸿烈。
阴阳不和，水旱违度，济、河之域，凶馑流亡，而未获忠言至谋，所以匡救之策。
寤寐永叹，用思孔疚。
惟官人不得于上，黎民不安于下，有司不念宽和，而竞为苛刻，覆案不急，以妨民事，甚非所以上当天心，下济元元也。
思得忠良之士，以辅朕之不逮。
其令三公、中二千石、二千石、内郡守相举贤良方正、能直言极谏之士各一人。昭岩穴，披幽隐，遣诣公车，朕将悉听焉。 帝乃亲临策问，选补郎吏。
夏四月，蜀郡徼外羌率种人遣使内附。
五月，城阳王淑薨，无子，国除。
六月己酉，初令伏闭尽日。
秋七月，京师旱。诏中都官徒各除半刑，谪其未竟，五月已下皆免遣。
丁巳，幸洛阳寺，录囚徒，举冤狱。
收洛阳令下狱抵罪，司隶校尉、河南尹皆左降。
未及还宫而澍雨。
西域都护班超大破焉耆、尉犁，斩其王。
自是西域降服，纳质者五十余国。
南单于安国从弟子逢侯率叛胡亡出塞。
九月癸丑，以光禄勋邓鸿行车骑将军事，与越骑校尉冯柱、行度辽将军朱徽、使匈奴中郎将杜崇讨之。
冬十一月，护乌桓校尉任尚率乌桓、鲜卑，大破逢侯，冯柱遣兵追击，复破之。
诏以勃海郡属冀州。
武陵溇中蛮叛，郡兵讨平之。
七年春正月，行车骑将军邓鸿、度辽将军朱徽、中郎将杜崇皆下狱死。
夏四月辛亥朔，日有食之。
帝引见公卿问得失，令将、大夫、御史、谒者、博士、议郎、郎官会廷中，各言封事。
诏曰： 元首不明，化流无良，政失于民，谪见于天。
深惟庶事，五教在宽，是以旧典因孝廉之举，以求其人。
有司详选郎官宽博有谋、才任典城者三十人。 既而悉以所选郎出补长、相。
五月辛卯，改千乘国为乐安国。
六月丙寅，沛王定薨。
秋七月乙巳，易阳地裂。
九月癸卯，京师地震。
八年春二月己丑，立贵人阴氏为皇后。
赐天下男子爵，人二级，三老、孝悌、力田三级，民无名数及流民欲占者一级；鳏、寡、孤、独、笃癃，贫不能自存者粟，人五斛。
夏四月癸亥，乐成王党薨。
甲子，诏赈贷并州四郡贫民。
五月，河内、陈留蝗。
南匈奴右温禺犊王叛，为寇。
秋七月，行度辽将军庞奋、越骑校尉冯柱追讨之，斩右温禺犊王。
车师后王叛，击其前王。
八月辛酉，饮酎。
诏郡国中都官系囚减死一等，诣敦煌戍。
其犯大逆，募下蚕室；其女子宫。
自死罪已下，至司寇及亡命者入赎，各有差。
九月，京师蝗。
吏民言事者，多归责有司。
诏曰： 蝗虫之异，殆不虚生，万方有罪，在予一人，而言事者专咎自下，非助我者也。
朕寤寐恫矜，思弭忧衅。
昔楚严无灾而惧，成王出郊而反风。
将何以匡朕不逮，以塞灾变？
百僚师尹，勉修厥职，刺史、二千石详刑辟，理冤虐，恤鳏寡，矜孤弱，思惟致灾兴蝗之咎。 庚子，复置广阳郡。
冬十月乙丑，北海王威有罪自杀。
十二月辛亥，陈王羡薨。
丁巳，南宫宣室殿火。
九年春正月，永昌徼外蛮夷及掸国重译奉贡。
三月庚辰，陇西地震。
癸巳，济南王康薨。
西域长史王林击车师后王，斩之。
夏四月丁卯，封乐成王党子巡为乐成王。
六月，蝗、旱。
戊辰，诏： 今年秋稼为蝗虫所伤，皆勿收租、更、刍稿；若有所损失，以实除之，余当收租者亦半入。
其山林饶利，陂池渔采，以赡元元，勿收假税。 
秋七月，蝗虫飞过京师。
八月，鲜卑寇肥如，辽东太守祭参下狱死。
闰月辛巳，皇太后窦氏崩。
丙申，葬章德皇后。
烧当羌寇陇西，杀长吏，遣行征西将军刘尚、越骑校尉赵世等讨破之。
九月庚申，司徒刘方策免，自杀。
甲子，追尊皇妣梁贵人为皇太后。
冬十月乙酉，改葬恭怀梁皇后于西陵。
十一月癸卯，光禄勋河南吕盖为司徒。
十二月丙寅，司空张奋罢。
壬申，太仆韩棱为司空。
己丑，复置若庐狱官。
十年春三月壬戌，诏曰： 堤防沟渠，所以顺助地理，通利壅塞。
今废慢懈弛，不以为负。
刺史、二千石其随宜疏导。
勿因缘妄发，以为烦扰，将显行其罚。 
夏五月，京师大水。
秋七月己巳，司空韩棱薨。
八月丙子，太常太山巢堪为司空。
九月庚戌，复置廪牺官。
冬十月，五州雨水。
十二月，烧当羌豪迷唐等率种人诣阙贡献。
戊寅，梁王畅薨。
十一年春二月，遣使循行郡国，禀贷被灾害不能自存者，令得渔采山林池泽，不收假税。
丙午，诏郡国中都官徒及笃癃老小女徒各除半刑，其未竟三月者，皆免归田里。
夏四月丙寅，大赦天下。
己巳，复置右校尉官。
秋七月辛卯，诏曰： 吏民逾僣，厚死伤生，是以旧令节之制度。
顷者贵戚近亲，百僚师尹，莫肯率从，有司不举，怠放日甚。
又商贾小民，或忘法禁，奇巧靡货，流积公行。
其在位犯者，当先举正。
市道小民，但且申明宪纲，勿因科令，加虐羸弱。 
十二年春二月，旄牛徼外白狼、貗薄夷率种人内属。
诏贷被灾诸郡民种粮。
赐下贫、鳏、寡、孤、独、不能自存者，及郡国流民，听入陂池渔采，以助蔬食。
三月丙申，诏曰： 比年不登，百姓虚匮。京师去冬无宿雪，今春无澍雨，黎民流离，困于道路。
朕痛心疾首，靡知所济。瞻仰昊天，何辜今人？ 
三公，朕之腹心，而未获承天安民之策。
数诏有司，务择良吏。
今犹不改，竞为苛暴，侵愁小民，以求虚名，委任下吏，假势行邪。
是以令下而奸生，禁至而诈起。
巧法析律，饰文增辞，货行于言，罪成乎手，朕甚病焉。
公卿不思助明好恶，将何以救其咎罚？
咎罚既至，复令灾及小民。
若上下同心，庶或有廖。
其赐天下男子爵，人二级，三老、孝悌、力田三级，民无名数及流民欲占者人一级；鳏、寡、孤、独、笃癃、贫不能自存者粟，人三斛。 壬子，赐博士员弟子在太学者布，人三匹。
夏四月，日南象林蛮夷反，郡兵讨破之。
闰月，赈贷敦煌、张掖、五原民下贫者谷。
戊辰，秭归山崩。
六月，舞阳大水，赐被水灾尤贫者谷，人三斛。
秋七月辛亥朔，日有食之。九月戊午，太尉张酺免。
丙寅，大司农张禹为太尉。
冬十一月，西域蒙奇、兜勒二国遣使内附，赐其王金印紫绶。
是岁，烧当羌复叛。
十三年春正月丁丑，帝幸东观，览书林，阅篇籍，博选术艺之士以充其官。
二月，任城王尚薨。
丙午，赈贷张掖、居延、朔方、日南贫民及孤、寡、羸弱不能自存者。
秋八月，诏象林民失农桑业者，赈贷种粮，禀赐下贫谷食。
己亥，北宫盛馔门阁火。
护羌校尉周鲔击烧当羌，破之，荆州雨水。
九月壬子，诏曰： 荆州比岁不节，今兹淫水为害，余虽颇登，而多不均浃，深惟四民农食之本，惨然怀矜。
其今天下半入今年田租、刍稿；有宜以实除者，如故事。
贫民假种食，皆勿收责。冬十一月，安息国遣使献师子及条枝大爵。
丙辰，诏曰： 幽、并、凉州户口率少，边役众剧，束脩良吏，进仕路狭。
抚接夷狄，以人为本。
其令缘边郡口十万以上，岁举孝廉一人；不满十万，二岁举一人；五万以下，三岁举一人。 鲜卑寇右北平，遂入渔阳，渔阳太守击破之。
戊辰，司徒吕盖罢。
十二月丁丑，光禄勋鲁恭为司徒。
辛卯，巫蛮叛，寇南郡。
十四年春二月乙卯，东海王政薨。
缮修故西海郡，徙金城西部都尉以戍之。
三月戊辰，临辟雍，飨射，大赦天下。
夏四月，遣使者督荆州兵讨巫蛮，破降之。
庚辰，赈贷张掖、居延、敦煌、五原、汉阳、会稽流民下贫谷，各有差。
五月丁未，初置象林将兵长史官。
六月辛卯，废皇后阴氏，后父特进纲自杀。
秋七月甲寅，诏复象林县更赋、田租、刍稿二岁。
壬子，常山王侧薨。
是秋，三州雨水。
冬十月甲申，诏： 兖、豫、荆州今年水雨淫过，多伤农功。
其令被害什四以上皆半入田租、刍稿；其不满者，以实除之。 辛卯，立贵人邓氏为皇后。
丁酉，司空巢堪罢。
十一月癸卯，大司农徐防为司空。
是岁，初复郡国上计补郎官。
十五年春闰月乙未，诏流民欲还归本而无粮食者，过所实禀之，疾病加致医药；其不欲还归者，勿强。
二月，诏禀贷颍川、汝南、陈留、江夏、梁国、敦煌贫民。
夏四月甲子晦，日有食之。五月戊寅，南阳大风。
六月，诏令百姓鳏、寡渔采陂池，勿收假税二岁。
秋七月丙寅，济南王错薨。
复置涿郡故安铁官。
九月壬午，南巡狩，清河王庆、济北王寿、河间王开并从。
赐所过二千石长吏以下、三老、官属及民百年者钱、布，各有差。
是秋，四州雨水。
冬十月戊申，幸章陵，祠旧宅。
癸丑，祠园庙，会宗室于旧庐，劳赐作乐。
戊午，进幸云梦，临汉水而还。
十一月甲申，车驾还宫，赐从臣及留者公卿以下钱、布，各有差。
十二月庚子，琅邪王宇薨。
有司奏，以为夏至则微阴起，靡草死，可以决小事。
是岁，初令郡国以日北至案薄刑。
十六年春正月己卯，诏贫民有田业而以匮乏不能自农者，贷种粮。
二月己未，诏兖、豫、徐、冀四州比年雨多伤稼，禁沽酒。
夏四月，遣三府掾分行四州，贫民无以耕者，为雇犁牛直。
五月壬午，赵王商薨。
秋七月，旱。
戊午，诏曰： 今秋稼方穗而旱，云雨不沾，疑吏行惨刻，不宣恩泽，妄拘无罪，幽闭良善所致。
其一切囚徒于法疑者勿决，以奉秋令。
方察烦苛之吏，显明其罚。 辛酉，司徒鲁恭免。
庚午，光禄勋张酺为司徒。
辛巳，诏今天下皆半入今年田租、刍稿；其被灾害者，以实除之。
贫民受贷种粮及田租、刍稿，皆勿收责。
八月己酉，司徒张酺薨。
冬十月辛卯，司空徐防为司徒，大鸿胪陈宠为司空。
十一月己丑，行幸缑氏，登百岯山，赐百官从臣布，各有差。
北匈奴遣使称臣贡献。
十二月，复置辽东西部都尉官。
元兴元年春正月戊午，引三署郎召见禁中，选除七十五人，补谒者、长、相。
高句骊寇郡界。
夏四月庚午，大赦天下，改元元兴。
宗室以罪绝者，悉复属籍。
五月癸酉，雍地裂。
秋九月，辽东太守耿夔击貊人，破之。
冬十二月辛未，帝崩于章德前殿，年二十七。
立皇子隆为皇太子。赐天下男子爵，人二级，三老、孝悌、力田人三级，民无名数及流民欲占者人一级；鳏、寡、孤、独、笃癃、贫不能自存者粟，人三斛。
自窦宪诛后，帝躬亲万机。
每有灾异，辄延问公卿，极言得失。
前后符瑞八十一所，自称德薄，皆抑而不宣。
旧南海献龙眼、荔支，十里一置，五里一候，奔腾阻险，死者继路。
时临武长汝南唐羌，县接南海，乃上书陈状。
帝下诏曰： 远国珍羞，本以荐奉宗庙，苟有伤害，岂爱民之本。
其敕太官勿复受献。 由是遂省焉。
论曰：自中兴以后，逮于永元，虽颇有弛张，而俱存不扰，是以齐民岁增，辟土世广。
偏师出塞，则漠北地空；都护西指，则通译四万。岂其道远三代，术长前世？
将服叛去来，自有数也？
孝殇皇帝讳隆，和帝少子也。
元兴元年十二月辛未夜，即皇帝位，时诞育百余日。
尊皇后曰皇太后，太后临朝。
北匈奴遣使称臣，诣敦煌奉献。
延平元年春正月辛卯，太尉张禹为太傅。
司徒徐防为太尉，参录尚书事，百官总己以听。
封皇兄胜为平原王。
癸卯，当禄勋梁鲔为司徒。
三月甲申，葬孝和皇帝于慎陵，尊庙曰穆宗。
丙戌，清河王庆、济北王寿、河间王开、常山王章始就国。
夏四月庚申，诏罢祀官不在祀典者。
鲜卑寇渔阳，渔阳太守张显追击，战没。
丙寅，以虎贲中郎将邓骘为车骑将军。
司空陈宠薨。
五月辛卯，皇太后诏曰： 皇帝幼冲，承统鸿业，朕且权佐助听政，兢兢寅畏，不知所济。
深惟至治之本，道化在前，刑罚在后。将稽中和，广施庆惠，与吏民更始。
其大赦天下。
自建武以来诸犯禁锢，诏书虽解，有司持重，多不奉行，其皆复为平民。 壬辰，河东垣山崩。
六月丁未，太常尹勤为司空。
郡国三十七雨水。
己未，诏曰： 自夏以来，阴雨过节，暖气不效，将有厥咎。
寤寐忧惶，未知所由。
昔夏后恶衣服，菲饮食，孔子曰 吾无间然 。
今新遭大忧，且岁节未和，彻膳损服，庶有补焉。
其减太官、导官、尚方、内署诸服御珍膳靡丽难成之物。 
丁卯，诏司徒、大司农、长乐少府曰： 朕以无德，佐助统政，夙夜经营，惧失厥衷。
思惟治道，由近及远，先内后外。
自建武之初以至于今，八十余年，宫人岁增，房御弥广。
又宗室坐事没入者，犹托名公族，甚可愍焉。
今悉免遣，及掖庭宫人，皆为庶民，以抒幽隔郁滞之情。
诸官府、郡国、王侯家奴婢姓刘及疲癃羸老，皆上其名，务令实悉。 
秋七月庚寅，敕司隶校尉、部刺史曰： 夫天降灾戾，应政而至。
间者郡国或有水灾，妨害秋稼。
朝廷惟咎，忧惶悼惧。
而郡国欲获丰穰虚饰之誉，遂覆蔽灾害，多张垦田，不揣流亡，竞增户口，掩匿盗贼，令奸恶无惩，署用非次，选举乖宜，贪苛惨毒，延及平民。
刺史垂头塞耳，阿私下比， 不畏于天，不愧于人 。
假贷之恩，不可数恃，自今以后，将纠其罚。
二千石长吏其各实核所伤害，为除田租，刍稿。 
八月辛亥，帝崩。
癸丑，殡于崇德前殿。年二岁。
赞曰： 孝和沈烈，率由前则。
王赫自中，赐命强慝。
抑没祥符，登显时德。
殇世何早，平原弗克。
