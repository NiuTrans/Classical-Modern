刘玄字圣公，光武族兄也。
弟为人所杀，圣公结客欲报之。
客犯法，圣公避吏于平林。
吏系圣公父子张。
圣公诈死，使人持丧归舂陵，吏乃出子张，圣公因自逃匿。
王莽末，南方饥馑，人庶群入野泽，掘凫茈而食之，更相侵夺。
新市人王匡、王凤为平理诤讼，遂推为渠帅，众数百人。
于是诸亡命马武、王常、成丹等往从之；共攻离乡聚，臧于绿林中，数月间至七八千人。
地皇二年，荆州牧某发奔命二万人攻之，匡等相率迎击于云杜，大破牧军，杀数千人，尽获辎重，遂攻拔竟陵。
转击云杜、安陆，多略妇女，还入绿林中，至有五万余口，州郡不能制。
三年，大疾疫，死者且半，乃各分散引去。
王常、成丹西入南郡，号下江兵；王匡、王凤、马武及其支常朱鲔、张卬等北入南阳，号新市兵：皆自称将军。
七月，匡等进攻随，未能下。
平林人陈牧、廖湛复聚众千余人，号平林兵，以应之。
圣公因往从牧等，为其军安集掾。
是时，光武及兄伯升亦起舂陵，与诸部合兵而进。
四年正月，破王莽前队大夫甄阜、属正梁丘赐，斩之，号圣公为更始将军。
众虽多而无所统一，诸将遂共议立更始为天子。
二月辛巳，设坛场于淯水上沙中，陈兵大会。
更始即帝位，南面立，朝群臣。
素懦弱，羞愧流汗，举手不能言。
于是大赦天下，建元曰更始元年。
悉拜置诸将，以族父良为国三老、王匡为定国上公、王凤成国上公、朱鲔大司马、伯升大司徒、陈牧大司空，余皆九卿、将军。
五朋，伯升拔宛。
六月，更始入都宛城，尽封宗室及诸将，为列侯者百余人。
更始忌伯升威名，遂诛之，以光禄勋刘赐为大司徒。
前钟武侯刘望起兵，略有汝南。
时王莽纳言将军严尤、秩宗将军陈藏既败于昆阳，往归之。
八月，望遂自立为天子，以尤为大司马、茂为丞相。
王莽使太师王匡、国将哀章守洛阳。
更始遣定国上公王匡攻洛阳，西屏大将军申屠建、丞相司值李松攻武关，三辅震动。
是时海内豪桀翕然响应，皆杀其牧守，自称将军，用汉年号，以待诏命，旬月之间，遍于天下。
长安中起兵攻未央官。
九月，东海人公宾就斩王莽于渐台，收玺绶，传首诣宛。
更始时在便坐黄堂，取视之，喜曰： 莽不如是，当与霍光等。 宠姬韩夫人笑曰： 若不如是，帝焉得之乎？ 更始悦，乃悬莽首于宛城市。
是月，拔洛阳，生缚王匡、哀章，至，皆斩之。
十月，使奋威大将军刘信击杀刘望于汝南，并诛严尤、陈茂。
更始遂北都洛阳，以刘赐为丞相。
申屠建、李松自长安传送乘舆服御，又遣中黄门从官奉迎迁都。
二年二月，更始自洛阳而西。
初发，李松奉引，马惊奔，触北宫铁柱门，三马皆死。
初，王莽败，唯未央宫被焚而已，其余宫馆一无所毁。
宫女数千，备列后庭，自钟鼓、帷帐、舆辇、器服、太仓、武库、官府、市里，不改于旧。
更始既至，居长乐宫，升前殿，郎吏以次列庭中。
更始羞怍，俯首刮席不敢视。
乃徙鲔为左大司马，刘赐为前大司马，使与李轶、李通、王常等镇抚关东。以李松为丞相，赵萌为右大司马，共秉内任。更始纳赵萌女为夫人，有宠，遂委政于萌，日夜与妇人饮宴后庭。
群臣欲言事，辄醉不能见，时不得已，乃令侍中坐帷内与语。
诸将识非更始声，出皆怨曰： 成败未可知，遽自纵放若此！ 韩夫人尤嗜酒，每侍饮，见常侍奏事，辄怒曰： 帝方对我饮，正用此时持事来乎！ 起，抵破书案，赵萌专权，威福自己。
郎吏有说萌放纵者，更始怒，拔剑击之。
自是无复敢言。
萌私忿侍中，引下斩之，更始救请，不从。
时李轶、朱鲔擅命山东，王匡、张卬横暴三辅。
其所授官爵者，皆群小贾竖，或有膳夫庖人，多着绣面衣、锦裤、襜褕、诸于，骂詈道中。长安为之语曰： 灶下养，中郎将。
烂羊胃，骑都尉。
烂羊头，关内侯。 
军帅将军豫章李淑上书谏曰：
方今贼寇始诛，王化未行，百官有司宜慎其任。
夫三公上应台宿，九卿下括河海，故天工人其代之。
陛下定业，虽因下江、平林之势，斯盖临时济用，不可施之既安。
宜厘改制度，更延英俊，因才授爵，以匡王国。
今公卿大位莫非戎陈，尚书显官皆出庸伍，资亭长、贼捕之用，而当辅佐纲维之任。
唯名与器，圣人所重。
今以所重加非其人，望其毗益万分，兴化致理，譬犹缘木求鱼，升山采珠。
海内望此，有以窥度汉祚。
臣非有憎疾以求进也，但为陛下惜此举厝。
败材伤锦，所宜至虑。
惟割既往廖妄之失，思隆周文济济之美。
更始怒，系淑诏狱。
自是，关中离心，四方怨叛。
诸将出征，各自专置牧守，州郡交错，不知所从。
十二月，赤眉西入关。
三年正月，平陵人方望立前孺子刘婴为天子。
初，望见更始政乱，度其必败，谓安陵人弓林等曰： 前定安公婴，平帝之嗣，虽王莽篡夺，而尝为汉主。
今皆云刘氏真人，当更受命，欲共定大功，何如？ 林等然之，乃于长安求得婴，将至临泾立之。
聚党数千人，望为丞相，林为大司马。
更始遣李松与讨难将军苏茂等击破，皆斩之。
又使苏茂拒赤眉于弘农，茂军败，死者千余人。
三月，遣李松会朱鲔与赤眉战于蓩乡，松等大败，弃军走，死者三万余人。
时王匡、张卬守河东，为邓禹所破，还奔长安。
卬与诸将议曰： 赤眉近在郑、华阴间，旦暮且至。
今独有长安，见灭不久，不如勒兵掠城中以自富，转攻所在，东归南阳，收宛王等兵。
事若不集，复入湖池中为盗耳。 申屠建、廖湛等皆以为然，共人说更始。
更始怒不应，莫敢复言。
及赤眉立刘盆子，更始使王匡、陈牧、成丹、赵萌屯新丰，李松军掫，以拒之。
张卬、廖湛、胡殷、申屠建等与御史大夫隗嚣合谋，欲以立秋日貙膢时共劫更始，俱成前计。
侍中刘能卿知其谋，以告之。
更始托病不出，召张卬等。
卬等皆入，将悉诛之，唯隗嚣不至。
更始狐疑，使卬等四人且待于外庐。
卬与湛、殷疑有变，遂突出，独申屠建在，更始斩之。
卬与湛、殷遂勒兵掠东西市。
昏时，烧门入，战于宫中，更始大败。
明旦，将妻子车骑百余，东奔越萌于新丰。
更始复疑王匡、陈牧、成丹与张卬等同谋，乃并召入。
牧、丹先至，即斩之。
王匡惧，将兵入长安，与张卬等合。
李松还从更始，与赵萌共攻匡、卬于城内。
连战月余，匡等败走，更始徙居长信宫。
赤眉至高陵，匡等迎降之，遂共连兵而进。
更始守城，使李松出战，败，死者二千余人，赤眉生得松。
时松弟汎为城门校尉，赤眉使使谓之曰： 开城门，活汝兄。 汎即开门。
九月，赤眉入城。
更始单骑走，从厨城门出，诸妇女从后连呼曰： 陛下，当下谢城！ 更始即下拜，复上马去。
初，侍中刘恭以赤眉立其弟盆子，自系诏狱：闻更始败，乃出，步从至高陵，止传舍。
右辅都尉严本恐失更始为赤眉所诛，将兵在外，号为屯卫而实囚之。
赤眉下书曰： 圣公降者，封长沙王。
过二十日，勿受。 更始遣刘恭请降，赤眉使其将谢禄往受之。
十月，更始遂随禄肉袒诣长乐宫，上玺绶于盆子。
赤眉坐更始，置庭中，将杀之。
刘恭、谢禄为请，不能得，遂引更始出。
刘恭追呼曰： 臣诚力极，请得先死。 拔剑欲自刎，赤眉帅樊崇等遽共救止之，乃赦更始，封为畏威侯。
刘恭复为固请，竟得封长沙王。
一旦失之，合兵攻公，自灭之道也。 于是禄使从兵与更始共牧马于郊下，因令缢杀之。
刘恭夜往收臧其尸。
光武闻而伤焉。诏大司徒邓禹葬之于霸陵。
有三子；求，歆，鲤。
明年夏，求兄弟与母东诣洛阳，帝封求为襄邑侯，奉更始祀；歆为穀孰侯，鲤为寿光侯。
求后徙封成阳侯。
求卒，子巡嗣，复徙封濩泽侯。
巡卒，子姚嗣。
论曰：周武王观兵孟津，退而还师，以为纣未可伐，斯时有未至者也。
汉起，驱轻黠乌合之众，不当天下万分之一，而旌旃之所捴及，书文之所通被，莫不折戈顿颡，争受职命。
非唯汉人余思，固亦几运之会也。
夫为权首，鲜或不及。
陈、项且犹未兴，况庸庸者乎！
刘盆子者，太山式人，城阳景王章之后也。
祖父宪，元帝时封为式侯，父萌嗣。
王莽篡位，国除，因为式人焉。
天凤元年，琅邪海曲有吕母者，子为县吏，犯小罪，宰论杀之。
吕母怨宰，密聚客，规以报仇。
母家素丰，资产数百万，乃益酿醇酒，买刀剑衣服。
少年来酤者，皆赊与之，视其乏者，辄假衣裳，不问多少。
数年，财用稍尽，少年欲相与偿之。
吕母垂泣曰： 所以厚诸君者，非欲求利，徒以县宰不道，枉杀吾子，欲为报怨耳。
诸君宁肯哀之乎！ 少年壮其意，又素受恩，皆许诺。
其中勇士自号猛虎，遂相聚得数十百人，因与吕母入海中，招合亡命，众至数千。
吕母自称将军，引兵还攻破海曲，执县宰。
诸吏叩头为宰请。
母曰： 吾子犯小罪，不当死，而为宰所杀。
杀人当死，又何请乎？ 遂斩之，以其首祭子冢，复还海中。
后数岁，琅邪人樊崇起兵于莒，众百余人，转入太山，自号三老。
时青、徐大饥，寇贼蜂起，众盗以崇勇猛，皆附之，一岁间至万余人。
崇同郡人逄安，东海人徐宣、谢禄、杨音，各起兵，合数万人，复引从崇。
共还攻莒，不能下，转掠至姑幕，因击王莽探汤侯田况，大破之，杀万余人，遂北入青州，所过虏掠。
还至太山，留屯南城。初，崇等以困穷为冠，无攻城徇地之计。
众既浸盛，乃相与为约：杀人者死，伤人者偿创。
以言辞为约束，无文书、旌旗、部曲、号令。
其中最尊者号三老，次从事，次卒史，泛相称曰巨人。
王莽遣平均公廉丹、太师王匡击之。
崇等欲战，恐其众与莽兵乱，乃皆朱其眉以相识别，由是号曰赤眉。
赤眉遂大破丹、匡军，杀万余人，追至无盐，廉丹战死，王匡走。
崇又引其兵十余万，复还围莒，数月。
或说崇曰： 莒，父母之国，奈何攻之？ 乃解去。
时吕母病死，其众分入赤眉、青犊、铜马中。
赤眉遂寇东海，与王莽沂平大尹战，败，死者数千人，乃引去，掠楚、沛、汝南、颍川，还人陈留，攻拔鲁城，转至濮阳。
会更始都洛阳，遣使降崇。
崇等闻汉室复兴，即留其兵，自将渠帅二十余人，随使者至洛阳降更始，皆封为列侯。
崇等既未有国邑，而留众稍有离叛，乃遂亡归其营，将兵入颍川，分其众为二部，崇与逄安为一部，徐宣、谢禄、杨音为一部。
崇、安攻拔长社，南击宛，斩县令；而宣、禄等亦拔阳翟，引之梁，击杀河南太守。
赤眉众虽数战胜，而疲敝厌兵，皆日夜愁泣，思欲东归。
崇等计议，虑众东向必散，不如西攻长安。
更始二年冬，崇、安自武关，宣等从陆浑关，两道俱入。
三年正月，俱至弘农，与更始诸将连战克胜，众遂大集。
乃分万人为一营，凡三十营，营置三老、从事各一人。进至华阴。
军中常有齐巫鼓舞祠城阳景王，以求福助。
巫狂言景王大怒，曰： 当为县官，何故为贼？ 有笑巫者辄病，军中惊动。
时方望弟阳怨更始杀其兄，乃逆说崇等曰： 更始荒乱，政令不行，故使将军得至于此。
今将军拥百万之众，西向帝城，而无称号，名为群贼，不可以久。
不如立宗室，挟义诛伐。
以此号令，谁敢不服？ 崇等以为然，而巫言益盛，前及郑，乃相与议曰： 今迫近长安，而鬼神如此，当求刘氏共尊立之。 六月，遂立盆子为帝，自号建世元年。
初，赤眉过式，掠盆子及二兄恭、茂，皆在军中。
恭少习《尚书》，略通大义。
及随崇等降更始，即封为式侯。
以明经数言事，拜侍中，从更始在长安。
盆子与茂留军中，属右校卒史刘侠卿，主刍牧牛，号曰牛吏。
及崇等欲立帝，求军中景王后者，得七十余人，唯盆子与茂及前西安侯刘孝最为近属。
崇等议曰： 闻古天子将兵称上将军。 乃书札为符曰 上将军 ，又以两空札置笥中，遂于郑北设坛场，祠城阳景王。
诸三老、从事皆大会陛下，列盆子等三人居中立，以年次探札。
盆子最幼，后探得符，诸将乃皆称臣拜。
盆子时年十五，被发徒跣，敝衣赭汗，见众拜，恐畏欲啼。
茂谓曰： 善藏符。 盆子即啮折弃之，复还依侠卿。
侠卿为制绛单衣、半头赤帻、直綦履，乘轩车大马，赤屏泥，绛襜络，而犹从牧儿遨。
崇虽起勇力而为众所宗，然不知书数。
徐宣故县狱吏，能通《易经》。
遂共推宣为丞相、崇御史大夫、逄安左大司马、谢禄右大司马，自杨音以下皆为列卿。
军及高陵，与更始叛将张卬等连和，遂攻东都门，入长安城，更始来降。
盆子居长东宫，诸将日会论功，争言讙呼，拔剑击柱，不能相一。
三辅郡县营长遣使贡献，兵士辄剽夺之。
又数虏暴吏民，百姓保壁，由是皆复固守。
至腊日，崇等乃设乐大会，盆子坐正殿，中黄门持兵在后，公卿皆列坐殿上。酒未行，其中一人也刀笔书谒欲贺，其余不知书者请起之，各各屯聚，更相背向。大司农杨音按剑骂曰： 诸卿皆老佣也！
今日设君臣之礼，反更殽乱，儿戏尚不如此，皆可格杀！ 更相辩斗，而兵众遂各逾宫斩关，入掠酒肉，互相杀伤。
卫尉诸葛稚闻之，勒兵人，格杀百余人，乃定。
盆子惶恐，日夜啼泣，独与中黄门共卧起，唯得上观阁而不闻外事。
时掖庭中宫女犹有数百千人，自更始败后，幽闭殿内，掘庭中芦菔根，捕池鱼而食之，死者因相埋于宫中。
有故祠甘泉乐人，尚共击鼓歌舞，衣服鲜明，见盆子叩头言饥。
盆子使中黄门禀之米，人数斗。
后盆子去，皆饿死不出。
刘恭见赤眉众乱，知其必败，自恐兄弟俱祸，密教盆子归玺绶，习为辞让之言。
建武二年正朔，崇等大会，刘恭先曰： 诸君共立恭弟为帝，德诚深厚。
立且一年，肴乱日甚，诚不足以相成。
恐死而无所益，愿得退为庶人，更求贤知，唯诸君省察。 崇等谢曰： 此皆崇等罪也。 恭复固请。
或曰： 此宁式侯事邪！ 恭惶恐起去。
盆子乃下床解玺绶，叩头曰： 今设置县官而为贼如故。
吏人贡献，辄见剽劫，流闻四方，莫不怨恨，不复信向。
诚冀诸君肯哀怜之耳！ 因涕泣嘘唏。
崇等及会者数百人，莫不哀怜之，乃皆避席顿首曰； 臣无状，负陛下。
请自今已后，不敢复放纵。 因共抱持盆子，带以玺绶。
盆子号呼不得已。
既罢出，各闭营自守，三辅翕然，称天子聪明。
百姓争还长安，市里且满。
后二十余日，赤眉贪财物，复出大掠。
城中粮食尽，遂收载珍宝，因大纵火烧宫室，引兵而西。
过祠南郊，车甲兵马最为猛盛，众号百万。
盆子乘王车，驾三马，从数百骑。
乃自南山转掠城邑，与更始将军严春战于郿，破春，杀之，遂入安定、北地。
至阳城、番须中，逢大雪，坑谷皆满，士多冻死，乃复还，发掘诸陵，取其宝货，遂污辱吕后尸，凡贼所发，有玉匣殓者率皆如生，故赤眉得多行淫秽。
大司徒邓禹时在长安，遣兵击之于郁夷，反为所败，禹乃出之云阳。
九月，赤眉复入长安，止桂宫。
时，汉中贼延岑出散关，屯杜陵，逄安将十余万人击之。
邓禹以逄安精兵在外，唯盆子与羸弱居城中，乃自往攻之。
会谢禄救至，夜战槀街中，禹兵败走。
延岑及更始将军李宝合兵数万人，与逄安战于杜陵。
岑等大败，死者万余人，宝遂降安，而延岑收散卒走。
宝乃密使人谓岑曰： 子努力还战，吾当于内反之，表里合势，可大破也。 岑即还挑战，安等空营击之，宝从后悉拔赤眉旌帜，更立己幡旗。安等战疲还营，见旗帜皆白，大惊乱走，自投川谷，死者十余万，逄安与数千人脱归长安。时三辅大乱，人相食，城郭皆空，白骨蔽野，遗人往往聚为营保，各坚守不下。
赤眉虏掠无所得，十二月，乃引而东归，众尚二十余万，随道复散。
光武乃遣破奸将军侯进等屯新安，建威大将军耿弇等屯宜阳，分为二道，以要其还路。
敕诸将曰： 贼若东走，可引宜阳兵会新安；贼若南走，可引新安兵会宜阳。 明年正月，邓禹自河北度，击赤眉于湖，禹复败走，赤眉遂出关南向。
征西大将军冯异破之于崤底。
帝闻，乃自将幸宜阳，盛兵以邀其走路。
赤眉忽遇大军，惊震不知所为，乃遣刘恭乞降，曰： 盆子将百万众降，陛下何以待之？ 帝曰： 待汝以不死耳。 樊崇乃将盆子及丞相徐宣以下三十余人肉袒降。
上所得传国玺绶，更始七尺宝敛及玉璧各一。
积兵甲宜阳城西，与熊耳山齐。
帝令县厨赐食，众积困餧，十余万人皆得饱饫。
明旦，大陈兵马临洛水，令盆子君臣列而观之。
谓盆子曰： 自知当死不？ 对曰： 罪当应死，犹幸上怜赦之耳。 帝笑曰： 儿大黠，宗室无蚩者。 又谓崇等曰； 得无悔降乎？
朕今遣卿归营勒兵，鸣鼓相攻，决其胜负，不欲强相服也。 徐宣等叩头曰： 臣等出长安东都门，君臣计议，归命圣德。
百姓可与乐成，难与图始，故不告众耳。
今日得降，犹去虎口归慈母，诚欢诚喜，无所恨也。
帝曰： 卿所谓铁中铮铮，庸中佼佼者也。 又曰： 诸卿大为无道，所过皆夷灭老弱，溺社稷，污井灶。
然犹有三善：攻破城邑，周遍天下，本故妻妇无所改易，是一善也；立君能用宗室，是二善也；余贼立君，迫急皆持其首降，自以为功，诸卿独完全以付朕，是三善也。 乃令各与妻子居洛阳，赐宅人一区，田二顷。
其夏，樊崇、逄安谋反，诛死。
杨音在长安时，遇赵王良有恩，赐爵关内侯，与徐宣俱归乡里，卒于家。
刘恭为更始报杀谢禄，自系狱，赦不诛。
帝怜盆子，赏赐甚厚，以为赵王郎中。
后病失明，赐荥阳均输官地，以为列肆，使食其税终身。
