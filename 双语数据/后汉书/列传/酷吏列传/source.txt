董宣樊晔李章周紜黄昌阳球王吉汉承战国余烈，多豪猾之民。
其并兼者则陵横邦邑，桀健者则雄张闾里。且宰守旷远，户口殷大。
故临民之职，专事威断，族灭奸轨，先行后闻。
肆情刚烈，成其不桡之威。
违众用己，表其难测之智。
至于重文横入，为穷怒之所迁及者，亦何可胜言。
故乃积骸满，漂血十里。
致温舒有虎冠之吏，延年受屠伯之名，岂虚也哉！
若其揣挫强伤，摧勒公卿，碎裂头脑而不顾，亦为壮也。
自中兴以后，科网稍密，吏人之严害者，方于前世省矣。
而阉人亲娅，侵虐天下。
至使阳球磔王甫之尸，张俭剖曹节之墓。
若此之类，虽厌快众愤，亦云酷矣！
俭知名，故附《党人篇》。
董宣字少平，陈留圉人也。
初为司徒侯霸所辟，举高第，累迁北海相。
到官，以大姓公孙丹为五官掾。
丹新造居宅，而卜工以为当有死者，丹乃令其子杀道行人，置尸舍内，以塞其咎。
宣知，即收丹父子杀之。
丹宗族亲党三十余人，操兵诣府，称冤叫号。宣以丹前附王莽、虑交通海贼，乃悉收系剧狱，使门下书佐水丘岑尽杀之。
青州以其多滥，奏宣考岑，宣坐征诣廷尉。
在狱，晨夜讽诵，无忧色。
及当出刑，官属具馔送之，宣乃厉色曰： 董宣生平未曾食人之食，况死乎！ 
升车而去。
时，同刑九人，次应及宣，光武驰使驺骑特原宣刑，且令还狱。
遣使者诘宣多杀无辜，宣具以状对，言水丘岑受臣旨意，罪不由之，愿杀臣活岑。
使者以闻，有诏左转宣怀令，令青州勿案岑罪。
岑官至司隶校尉。
后江夏有剧贼夏喜等寇乱郡境，以宣为江夏太守。
到界，移书曰： 朝廷以太守能禽奸贼，故辱斯任。
今勒兵界首，檄到，幸思自安之宜。 
喜等闻，惧，即归降散。
外戚阴氏为郡都尉，宣轻慢之，坐免。
后特征为洛阳令。
时湖阳公主苍头白日杀人，因匿主家，吏不能得。
及主出行，而以奴骖乘，宣于夏门亭候之，乃驻车叩马，以刀画地，大言数主之失，叱奴下车，因格杀之。
主即还宫诉帝，帝大怒，召宣，欲箠杀之。
宣叩头曰： 愿乞一言而死。 
帝曰： 欲何言？ 
宣曰： 陛下圣德中兴，而从奴杀良人，将何以理天下乎？
臣不须箠，请得自杀。 
即以头击楹，流血被面。
帝令小黄门持之，使宣叩头谢主，宣不从，强使顿之，宣两手据地，终不肯俯。
主曰： 文叔为白衣时，臧主匿死，吏不敢至门。
今为天子，威不能行一令乎？ 
帝笑曰： 天子不与白衣同。 
困敕强项令出。
赐钱三十万，宣悉以班诸吏。
由是搏击豪强，莫不震栗。京师号为 卧虎 。歌之曰： 枹鼓不鸣董少平。 
在县五年。年七十四，卒于官。
诏遣使者临视，唯见布被覆尸，妻子对哭，有大麦数斛、敝车一乘。
帝伤之，曰： 董宣廉洁，死乃知之！ 
以宣尝为二千石，赐艾绶，葬以大夫礼。
拜子并为郎中，后官至齐相。
樊晔字仲华，南阳新野人也。
与光武少游旧。
建武初，征为侍御史，迁河东都尉，引见云台。
初，光武微时，尝以事拘于新野，晔为市吏，餽饵一笥，帝德之不忘，仍赐晔御食，及乘舆服物。
因戏之曰： 一笥饵得都尉，何如？ 
晔顿首辞谢。
及至郡，诛讨大姓马適匡等。盗贼清，吏人畏之。
数年，迁杨州牧，教民耕田种树理家之术。
视事十余年，坐法左转积长。
隗嚣灭后，陇右不安，乃拜晔为天水太守。
政严猛，好申、韩法、善恶立断。
人有犯其禁者，率不生出狱，吏人及羌胡畏之。
道不拾遗。
行旅至夜，聚衣装道傍，曰 以付樊公 。
凉州为之歌曰： 游子常苦贫，力子天所富。
宁见乳虎穴，不入冀府寺。
大笑期必死，忿怒或见置。
嗟我樊府君，安可再遭值！ 
视事十四年，卒官。
永平中，显宗追思晔在天水时政能，以为后人莫之及，诏赐家钱百万。
子融，有俊才，好黄、老，不肯为吏。
李章字第公，河内怀人也。
五世二千石。
章习《严氏春秋》，经明教授，历州郡吏。
光武为大司马，平定河北，召章置江曹属，数从征伐。
光武即位，拜阳平令。
时赵、魏豪右往往屯聚，清河大姓赵纲遂于县界起坞壁，缮甲兵，为在所害。
章到，乃设飨会，而延谒纲。
纲带文剑，被羽衣，从士百余人来到。
章与对宴饮，有顷，手剑斩纲，伏兵亦悉杀其从者，因驰诣坞壁，掩击破之，吏人遂安。
迁千乘太守，坐诛斩盗贼过滥，征下狱免。
岁中拜侍御史，出为琅邪太守。
时北海安丘大姓夏长思等反，遂囚太守处兴，而据营陵城。
章闻，即发兵千人，驰往击之。
掾史止章曰： 二千石行不得出界，兵不得擅发。 
章按剑怒曰： 逆虏无状，囚劫郡守，此何可忍！
若坐讨贼而死，吾不恨也。 
遂引兵安丘城下，募勇敢烧城门，与长思战，斩之，获三百余级，得牛马五百余头而还。
兴归郡，以状上帝，悉以所得班劳吏士。
后坐度人田不实征，以章有功，但司冠论。
月余免刑，归。
复征，会病卒。
周纟亏字文通，下邳徐人也。
为人刻削少恩，好韩非之术。
少为廷尉史。
永平中，补南行唐长。
到官，晓吏人曰： 朝廷不以长不肖，使牧黎民，而性仇猾吏，志除豪贼，且勿相试！ 
遂杀县中尤无状者数十人，吏人大震。
过博平令。
收考奸臧，无出狱者。
以威名迁齐相，亦颇严酷，专任刑法，而善为辞案条教，为州内所则。
后坐杀无辜，复左转博平令。
建初中，为勃海太守。
每敕令到郡，辄隐闭不出，先遣使属县尽决刑罪，乃出诏书。
坐征诣廷尉，免归。
纟亏廉洁无资，常筑墼以自给，肃宗闻而怜之，复以为郎，再迁召陵侯相。
廷掾惮纟亏严明，欲损其威，乃晨取死人断手足，立寺门。
纟亏闻，便往至死人边。若与死人共语状。
阴察视口眼有稻芒，乃密问守门人曰： 悉谁载藁入城者？ 
门者对： 唯有廷掾耳。 
又问铃下： 外颇有疑令与死人语者不？ 
对曰： 廷掾疑君。 
乃收廷掾考问，具服 不杀人，取道边死人。 
后人莫敢欺者。
征拜洛阳令。下车，先问大姓名主，吏数闾里豪强以对，纟亏厉声怒曰： 本问贵戚若马、窦等辈，岂能知此卖菜佣乎？ 
于是部吏望风旨，争以激切为事。
贵戚跼蹐，京师肃清。
皇后弟黄门郎窦笃从宫中归，夜至止奸亭，亭长霍延遮止笃，笃苍头与争，延遂拔剑拟笃，而肆詈恣口。
笃以表闻。诏召司隶校尉、河南尹诣尚书谴问，遣剑戟士收纟亏送廷尉诏狱。
数日贳出。
帝知纟亏奉法疾奸，不事贵戚，然苛惨失中，数为有司所奏，八年，遂免官。
后为御史中丞。
和帝即位，太傅邓彪奏纟亏在任过酷，不宜典司京辇。
免归田里。
后窦氏贵盛，笃兄弟秉权，睚眦宿怨，无不僵仆。
纟亏自谓无全，乃柴门自守，以待其祸。
然笃等以纟亏公正，而怨隙有素，遂不敢害。
永元五年，复征为御史中丞。
诸窦虽诛，而夏阳侯瑰犹尚在朝。
纟亏疾之，乃上疏曰： 臣联臧文仲之事君也，见有礼于君者，事之如孝子之养父母，见无礼于君者，诛之如鹰鹯之逐鸟雀。
案夏阳侯瑰，本出轻薄，志在邪僻，学无经术，而妄构讲舍，外招儒徒，实会奸桀。
轻忽天威，侮慢王室，又造作巡狩封禅上书，惑众不道，当伏诛戮，而主者营私，不为国计。
夫涓流虽寡，浸成江河；爝火虽微，卒能燎野，履霜有渐，可不惩革？
宜寻吕产专窃之乱，永惟王莽篡逆之祸，上安社稷之计，下解万夫之惑。 
会瑰归国，纟亏迁司隶校尉。
六年夏，旱，车驾自幸洛阳录囚徒，二人被掠生虫，坐左转骑都尉。
七年，迁将作大匠。
九年，卒于官。
黄昌字圣真，会稽余姚人也。
本出孤微。
居近学官，数见诸生修庠序之礼，因好之，遂就经学。又晓习文法，仕郡为决曹。
刺史行部，见昌，甚奇之，辟从事。
后拜宛令，政尚严猛，好发奸伏。
人有盗其车盖者，昌初无所言，后乃密遣亲客至门下贼曹家掩取得之，悉收其家，一时杀戮。
大姓战惧，皆称神明。
朝廷举能，迁蜀郡太守。
先太守李根年老多悖政，百姓侵冤。
及昌到，吏人讼者七百余人，悉为断理，莫不得所。
密捕盗帅一人，胁使条诸县强暴之人姓名居处，乃分遣掩讨，无有遗脱。
宿恶大奸，皆奔走他境。
初，昌为州书佐，其妇归宁于家，遇贼被获，遂流转入蜀为人妻。
妻子犯事，乃诣昌自讼。
昌疑母不为蜀人，因问所由。对曰： 妾本会稽余姚戴次公女，州书佐黄昌妻也。
妾尝归家，为贼所略，遂至于此。 
昌惊，呼前谓曰： 何以识黄昌邪？ 
对曰： 昌左足心有黑子，常自言当为二千石。 
昌乃出足示之。
因相持悲泣，还为夫妇。
视事四年，征，再迁陈相。
县人彭氏旧豪纵，造起大舍，高楼临道。
昌每出行县，彭氏妇人辄升楼而观。
昌不喜，遂敕收付狱，案杀之。
又迁为河内太守，又再迁颍川太守。
永和五年，征拜将作大匠。
汉安元年，进补大司农，左转太中大夫，卒于官。
阳球字方正，渔阳泉州人也。
家世大姓冠盖。
球能击剑，习弓马。
性严厉，好申、韩之学。
郡吏有辱其母者，球结少年数十人，杀吏，灭其家，由是知名。
初举孝廉，补尚书侍郎，闲达故事，其章奏处议，常为台阁所崇信。
出为高唐令，以严苛过理，郡守收举，会赦见原。
辟司徒刘宠府，举高第。
九江山贼起，连月不解。
三府上球有理奸才，拜九江太守。
球到，设方略，凶贼殄破，收郡中奸吏尽杀之。
迁平原相。
出教曰： 相前莅高唐，志埽奸鄙，遂为贵郡所见枉举。
昔桓公释管仲射钩之仇，高祖赦季布逃亡之罪。
虽以不德，敢忘前义。
况君臣分定，而可怀宿者哉！
今一蠲往愆，期诸来效。
若受教之后而不改奸状者，不得复有所容矣。 
郡中咸畏服焉。
时，天下大旱，司空张颢条奏长吏苛酷贪污者，皆罢免之。
球坐严苦，征诣廷尉，当免官。
灵帝以球九江时有功，拜议郎。
迁将作大匠，坐事论。
顷之，拜尚书令。
奏罢鸿都文学，曰：伏承有诏敕中尚方为鸿都文学乐松、江览等三十二人图象立赞，以劝学者。
臣闻《传》曰： 君举必书。
书而不法，后嗣何观！ 
案松、览等皆出于微蔑，斗筲小人，依凭世戚，附托权豪，俯眉承睫，微进明时。
或献赋一篇，或鸟篆盈简，而位升郎中，形图丹青。亦有笔不点牍，辞不辩心，假手请字，妖伪百品，莫不被蒙殊恩，蝉蜕滓浊。
是以有识掩口，天下嗟叹。
臣闻图象之设，以昭劝戒，欲令人君动鉴得失。
未闻竖子小人，诈作文颂，而可妄窃天官，垂象图素者也。
今太学、东观足以宣明圣化。愿罢鸿都之选，以消天下之谤。
书奏不省。
时，中常侍王甫、曹节等奸虐弄权，扇动外内，球尝拊髀发愤曰： 若阳球作司隶，此曹子安得容乎？ 
光和二年，迁为司隶校尉。
于是悉收甫、颎等送洛阳狱，及甫子永乐少府萌、沛相吉。
球自临考甫等，五毒备极。
萌谓球曰： 父子既当伏诛，少以楚毒假借老父。 。
球曰： 若罪恶无状，死不灭责，乃欲求假借邪？ 
萌乃骂曰： 尔前奉事吾父子如奴，如敢反汝主乎！
今日困吾，行自及也！ 
球使以土窒萌口，箠朴交至，父子悉死杖下。
颎亦自杀。
乃僵磔甫尸于夏城门，大署榜曰 贼臣王甫 。
尽没入财产，妻、子皆徙比景。
球既诛甫，复欲以次表曹节等，乃敕中都官从事曰： 且先去大猾，当次案豪右。 
权门闻之，莫不屏气。
诸奢饰之物，皆各缄滕，不敢陈设。京师畏震。
时，顺帝虞贵人葬，百官会丧还，曹节见磔甫尸道次，慨然抆泪曰： 我曹自可相食，何宜使犬舐其汁乎？ 
语诸常侍，今且俱人，勿过里舍也。
节直入省，白帝曰： 阳球故酷暴吏，前三府奏当免官，以九江微功，复见擢用。
愆过之人，好为妄作，不宜使在司隶，以骋毒虐。 
帝乃徙球为卫尉。
时，球出谒陵，节敕尚书令召拜，不得稽留尺一。
球被召急，因求见帝，叩头曰： 臣无清高之行，横蒙鹰犬之任。前虽纠诛王甫、段颎、盖简落狐狸，未足宣示天下。
愿假臣一月，必令豺狼鸱枭，各服其辜。 
叩头流血。殿上呵叱曰： 卫尉扞诏邪！ 
至于再三，乃受拜。
其冬，司徒刘郃与球议收案张让、曹节，节等知之，共诬白郃等。
语已见《陈球传》。
遂收球送洛阳狱，诛死，妻、子徙边。
王吉者，陈留浚仪人，中常侍甫之养子也。
甫在《宦者传》。
吉少好诵读书传，喜名声，而性残忍。
以父秉权宠，年二十余，为沛相。
晓达政事，能断察疑狱，发起奸伏，多出众议。
课使郡内各举奸吏豪人诸常有微过酒肉为臧者，虽数十年犹如贬弃，注其名籍。
专选剽悍吏，击断非法。
若有生子不养，即斩其父母，合土棘埋之。
凡杀人皆磔尸车上，随其罪目。宣示属县。
夏月腐烂，则以绳连其骨，周遍一郡乃止，见者骇惧。
视事五年，凡杀万余人。
其余惨毒刺刻，不可胜数。
郡中惴恐，莫敢自保。
及阳球奏甫，乃就收执，死于洛阳狱。
论曰：古者郭厖，善恶易分。
至于画衣冠，异服色，而莫之犯。
叔世偷薄，上下相蒙，德义不足以相洽，化导不能以惩违，遂乃严刑痛杀，随而绳之，致刻深之吏，以暴理奸，倚疾邪之公直，济忍苛之虐情。
汉世所谓酷能者，盖有闻也。
皆以敢捍精敏，巧附文理，风行霜烈，威誉喧赫。
与夫断断守道之吏，何工否之殊乎！
故严君蚩黄霸之术，密人笑卓茂之政，猛既穷矣，而犹或未胜。
然朱邑不以笞辱加物，袁安未尝鞫人臧罪，而猾恶自禁，人不敢犯。
何者？
以为威辟既用，而苟免这行兴；仁信道孚，故感被之情著。
苟免者威隙则奸起，感被者人亡而思存。
由一邦以言天下，则刑讼繁措，可得而求乎！
