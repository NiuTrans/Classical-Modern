窦融字周公，扶风平陵人也。
七世祖广国，孝文皇后之弟，封章武侯。
融高祖父，宣帝时以吏二千石自常山徙焉。
融早孤。
王莽居摄中，为强弩将军司马，东击翟义，还攻槐里，以军功封建武男。
女弟为大司空王邑小妻。
家长安中，出入贵戚，连结闾里豪杰，以任侠为名；然事母兄，养弱弟，内修行义。
王莽末，青、徐贼起，太师王匡请融为助军，与共东征。
及汉兵起，融复从王邑败于昆阳下，归长安。
汉兵长驱入关，王邑荐融，拜为波水将军，赐黄金千斤，引兵至新丰。
莽败，融以军降更始大司马赵萌，萌以为校尉，甚重之，荐融为巨鹿太守。
融见更始新立，东方尚扰，不欲出关，而高祖父尝为张掖太守，从祖父为护羌校尉，从弟亦为武威太守，累世在河西，知其土俗，独谓兄弟曰： 天下安危未可知，河西殷富，带河为固，张掖属国精兵万骑，一旦缓急，杜绝河津，足以自守，此遗种处也。 兄弟皆然之。
融于是日往守萌，辞让巨鹿，图出河西。
萌为言更始，乃得为张掖属国都尉。
融大喜，即将家属而西。
既到，抚结雄杰，怀辑羌虏，甚得其欢心，河西翕然归之。
是时，酒泉太守梁统、金城太守厙钧、张掖都尉史苞、酒泉都尉竺曾、敦煌都尉辛肜，并州郡英俊，融皆与为厚善。
及更始败，融与梁统等计议曰： 今天下扰乱，未知所归。
河西斗绝在羌湖中，不同心戮力则不能自守；权钧力齐，复无以相率。
当推一人为大将军，共全五郡，观时变动。 议既定，而各谦让，咸以融世任河西为吏，人所敬向，乃推融行河西五郡大将军事。
是时，武威太守马期、张掖太守任仲并孤立无党，乃共移书告示之，二人即解印绶去。
于是以梁统为武威太守，史苞为张掖太守，竺曾为酒泉太守，辛肜为敦煌太守，厙钧为金城太守。
融居属国，领都尉职如故，置从事监察五郡。
河西民俗质朴，而融等政亦宽和，上下相亲，晏然富殖。
修兵马，习战射，明烽燧之警，羌胡犯塞，融辄自将与诸郡相救，皆如符要，每辄破之。
其后匈奴惩乂，稀复侵寇，而保塞羌胡皆震服亲附，安定、北地、上郡流人避凶饥者，归之不绝。
融等遥闻光武即位，而心欲东向，以河西隔远，未能自通。
时，隗嚣先称建武年号，融等从受正朔，嚣皆假其将军印绶。
嚣外顺人望，内怀异心，使辩士张玄游说河西曰： 更始事业已成，寻复亡灭，此一姓不再兴之效。
今即有所主，便相系属，一旦拘制，自令失柄，后有危殆，虽悔无及。
今豪杰竞逐，雌雄未决，当各据其土宇，与陇、蜀合从，高可为六国，下不失尉佗。 融等于是召豪杰及诸太守计议，其中智者皆曰： 汉承尧运，历数延长。
今皇帝姓号见于图书，自前世博物道术之士谷子云、夏贺良等，建明汉有再受命之符，言之久矣，故刘子骏改易名字，冀应其占。
及莽末，道士西门君惠言刘秀当为天子，遂谋立子骏。
事觉被杀，出谓百姓观者曰： 刘秀真汝主也。
皆近事暴著，智者所共见也。
除言天命，且以人事论之：今称帝者数人，而洛阳土地最广，甲兵最强，号令最明。
观符命而察人事，它姓殆未能当也。 诸郡太守各有宾客，或同或异。
融小心精详，遂决策东向。
五年夏，遣长史刘钧奉书献马。
先是，帝闻河西完富，地接陇、蜀，常欲招之以逼嚣、述，亦发使遗融书，遇钧于道，即与俱还。
帝见钧欢甚，礼飨毕，乃遣令还，赐融玺书曰： 制诏行河西五郡大将军事、属国都尉：劳镇守边五郡，兵马精强，仓库有蓄，民庶殷富，外则折挫羌胡，内则百姓蒙福。
威德流闻，虚心相望，道路隔塞，邑邑何已！
长史所奉书献马悉至，深知厚意。
今益州有公孙子阳、天水有隗将军，方蜀、汉相攻，权在将军，举足左右，便有轻重。
以此言之，欲相厚岂有量哉！
诸事具长史所见，将军所知。
王者迭兴，千载一会。
欲遂立桓、文，辅微国，当勉卒功业；欲三分鼎足，连衡合从，亦宜以时定。
天下未并，吾与尔绝域，非相吞之国。
今之议者，必有任嚣效尉佗制七郡之计。
王者有分土，无分民，自适己事而已。
今以黄金二百斤赐将军，便宜辄言。 因授融为凉州牧。
玺书既至，河西咸惊，以为天子明见万里之外，网罗张立之情。
融即复遣钧上书曰： 臣融窃伏自惟，幸得托先后末属，蒙恩为外戚，累世二千石。
至臣之身，复备列位，假历将帅，守持一隅。
以委质则易为辞，以纳忠则易为力。
书不足以深达至诚，故遣刘钧口陈肝胆。
自以底里上露，长无纤介。
而玺书盛称蜀、汉二主，三分鼎足之权，任嚣、尉佗之谋，窃自痛伤。
臣融虽无识，犹知利害之际，顺逆之分。
岂可背真旧之主，事奸伪之人；废忠贞之节，为倾覆之事；弃已成之基，求无冀之利。
此三者虽问狂夫，犹知去就，而臣独何以用心！
谨遣同产弟友诣阙，口陈区区。 友至高平，会嚣反叛，道绝，驰还，遣司马席封间行通书。
帝复遣席封赐融、友书，所以慰藉之甚备。
融既深知帝意，乃与隗嚣书责让之曰：伏惟将军国富政修，士兵怀附。
亲遇厄会之际，国家不利之时，守节不回，承事本朝，后遣伯春委身于国，无疑之诚，于斯有效。
融等所以欣服高义，愿从役于将军者，良为此也。
而忿悁之閒，改节易图，君臣分争，上下接兵。
委成功，造难就，去从义，为横谋，百年累之，一朝毁之，岂不惜乎！
殆执事者贪功建谋，以至于此，融窃痛之！
当今西周地势局迫，人兵离散，易以辅人，难以自建。
计若失路不反，闻道犹迷，不南合子阳，则北入文伯耳。夫负虚交而易强御，恃远救而轻近敌，未见其利也。
融闻智者不危众以举事，仁者不违义以要功。
今以小敌大，于众何如？
弃子徼功，于义何如？
且初事本朝，稽首北面，忠臣节也。
及遣伯春，垂涕相送，慈父恩也。
俄而背之，谓吏士何？
忍而弃之，谓留子何？
自兵起以来，转相攻击，城郭皆为丘墟，生人转于沟壑。今其存者，非锋刃之余，则流亡之孤。
迄今伤痍之体未愈，哭泣之声尚闻。
幸赖天运少还，而将军复重于难，是使积疴不得遂瘳，幼孤将复流离，其为悲痛，尤足愍伤，言之可为酸鼻！
庸人且犹不忍，况仁者乎？
融闻为忠甚易，得宜实难。
忧人大过，以德取怨，知且以言获罪也。
区区所献，惟将军省焉。
嚣不纳。融乃与五郡太守共砥厉兵马，上疏请师期。
帝深嘉美之，乃赐融以外属图及太史公《五宗》、《外戚世家》、《魏其侯列传》。
诏报曰： 每追念外属，孝景皇帝出自窦氏，定王，景帝之子，朕之所祖。
昔魏其一言，继统以正，长君、少君尊奉师傅，修成淑德，施及子孙，此皇太后神灵，上天祐汉也。
从天水来者写将军所让隗嚣书，痛入骨髓。
畔臣见之，当股栗惭愧，忠臣则酸鼻流涕，义士则旷若发目蒙，非忠孝悫诚，孰能如此？
岂其德薄者所能克堪！
嚣自知失河西之助，族祸将及，欲设间离之说，乱惑真心，转相解构，以成其奸。
又京师百僚，不晓国家及将军本意，多能采取虚伪，夸诞妄谈，令忠孝失望，传言乖实。
毁誉之来，皆不徒然，不可不思。
今关东盗贼已定，大兵今当悉西，将军其抗厉威武，以应期会。 融被诏，即与诸郡守将兵入金城。
初，更始时，先零羌封何诸种杀金城太守，居其郡，隗嚣使使赂遗封何，与共结盟，欲发其众。
融等因军出，进击封何，大破之，斩首千余级，得牛、马、羊万头，谷数万斛，因并河扬威武，伺候车驾。
时，大兵未进，融乃引还。
帝以融信效著明，益嘉之。诏右扶风修理融父坟茔，祠以太牢。
数驰轻使，致遗四方珍羞，梁统乃使人刺杀张玄，绝与嚣绝，皆解所假将军印绶。
七年夏，酒泉太守竺曾以弟报怨杀人而去郡，融承制拜曾为武锋将军，更以辛肜代之。
秋，隗嚣发兵寇安定，帝将自西征之，先戒融期。
会遇雨，道断，且嚣兵已退，乃止。
融至姑臧，被诏罢归。
融恐大兵遂久不出，乃上书曰： 隗嚣闻车驾当西，臣融东下，士众骚动，计且不战。
嚣将高峻之属皆欲逢迎大军，后闻兵罢，峻等复疑。
嚣扬言东方有变，西州豪杰遂复附从。嚣又引公孙述将，令守突门。
臣融孤弱，介在其间，虽承威灵，宜速救助。
国家当其前，臣融促其后，缓急迭用，首尾相资，嚣势排迮，不得进退，此必破也。
若兵不早进，久生持疑，则外长寇仇，内示困弱，复令谗邪得有因缘，臣窃忧之。
惟陛下哀怜！ 帝深美之。
八年夏，车驾西征隗嚣，融率五郡太守及羌虏小月氏等步骑数万，辎重五千余两，与大军会高平第一。融先遣从事问会见仪适。是时，军旅代兴，诸将与三公交错道中，或背使者交私语。
帝闻融先问礼仪，甚善之，以宣告百僚。
乃置酒高会，引见融等，待以殊礼。
拜弟友为奉车都尉，从弟士太中大夫。
遂共进军，嚣众大溃，城邑皆降。
帝高融功，下诏以安丰、阳泉、蓼、安风四县封融为安丰侯，弟友为显亲侯。
遂以次封诸将帅：武锋将军竺曾为助义侯，武威太守梁统为成义侯，张掖太守史苞为褒义侯，金城太守厙钧为辅义侯，酒泉太守辛肜为扶义侯。
封爵既毕，乘舆东归，悉遣融等西还所镇。
融以兄弟并受爵位，久专方面，惧不自安，数上书求代。
诏报曰： 吾与将军如左右手耳，数执谦退，何不晓人意？
勉循士民，无擅离部曲。 
及陇、蜀平，诏融与五郡太守奏事京师，官属宾客相随，驾乘千余两，马、牛、羊被野。
融到，诣洛阳城门，上凉州牧、张掖属国都尉、安丰侯印绶，诏遣使者还侯印绶。
引见，就诸侯位，赏赐恩宠，倾动京师。
数月，拜为冀州牧，十余日，又迁大司空。
融自以非旧臣，一旦入朝，在功臣之右，每召会进见，容貌辞气卑恭已甚，帝以此愈亲厚之。
融小心，久不自安，数辞让爵位，因侍中金迁口达至诚。
又上疏曰： 臣融年五十三。有子年十五，质性顽钝。臣融朝夕教导以经艺，不得令观天文，见谶记。诚欲令恭肃畏事，恂恂循道，不愿其有才能，何况乃当传以连城广土，享故诸侯王国哉？ 因复请间求见，帝不许。
后朝罢，逡巡席后，帝知欲有让，遂使左右传出。
它日会见，迎诏融曰： 日者知公欲让职还土，故命公暑热且自便。
今相见，宜论它事，勿得复言。 融不敢重陈请。
二十年，大司徒戴涉坐所举人盗金下狱，帝以三公参职，不得已乃策免融。
明年，加位特进。
二十三年，代阴兴行卫尉事，特进如故，又兼领将作大匠。
弟友为城门校尉，兄弟并典禁兵。
融复乞骸骨，辄赐钱、帛，太官致珍奇。
及友卒，帝愍融年衰，遣中常侍、中谒者即其卧内强进酒食。
融长子穆，尚内黄公主，代友为城门校尉。
穆子勋，尚东海恭王彊女沘阳公主，友子固，亦尚光武女涅阳公主。
显宗即位，以融从兄子林为护羌校尉，窦氏一公、两侯、三公主、四二千石，相与并时。
自祖及孙，官府邸第相望京邑，奴婢以千数，于亲戚、功臣中莫与为此。
永平二年，林以罪诛，事在《西羌传》。
帝由是数下诏切责融，戒以窦婴、田蚡祸败之事。
融惶恐乞骸骨，诏令归第养病。
岁余，听上卫尉印绶，赐养牛，上樽酒。
融在宿卫十余年，年老，子孙纵诞，多不法。
穆等遂交通轻薄，属托郡县，干乱政事。
以封在安丰，欲令姻戚悉据故六安国，遂矫称阴太后诏，令六安侯刘盱去妇，因以女妻之。
五年，盱妇家上书言状，帝大怒，乃尽免穆等官，诸窦为郎吏者皆将家属归故郡，独留融京师。
穆等西至函谷关，有诏悉复追还。
会融卒，时年七十八，谥曰戴侯，赙送甚厚。
帝以穆不能修尚，而拥富资，居大第，常令谒者一人监护其家。
居数年，谒者奏穆父子自失势，数出怨望语，帝令将家属归本郡，唯勋以沘阳主婿留京师。
穆坐赂遗小吏，郡捕系，与子宣俱死平陵狱，勋亦死洛阳狱。
久之，诏还融夫人与小孙一人居洛阳家舍。
十四年，封勋弟嘉为安丰侯，食邑二千户，奉融后。
和帝初，为少府。
及勋子大将军宪被诛，免就国。
嘉卒，子万全嗣。
万全卒，子会宗嗣。
万全弟子武，别有传。
论曰：窦融始以豪侠为名，拔起风尘之中，以投天隙。遂蝉蜕王侯之尊，终膺卿相之位，此则徼功趣势之士也。
及其爵位崇满，至乃放远权宠，恂恂似若不能已者，又何智也！
尝独详味此子之风度，虽经国之术无足多谈，而进退之礼良可言矣。
