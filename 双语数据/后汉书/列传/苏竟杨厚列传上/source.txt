苏竟杨厚
苏竟字伯况，扶风平陵人也。
平帝世，竟以明《易》为博士讲《书》祭酒。
善图纬，能通百家之言。
王莽时，与刘歆等共典校书，拜代郡中尉。
时匈奴扰乱，北边多罹其祸，竟终完辑一郡。
光武即位，就拜代郡太守，使固塞以拒匈奴。
建武五年冬，卢芳略得北边诸郡，帝使偏将军随弟屯代郡。
竟病笃，以兵属弟，诣京师谢罪。
拜侍中，数月，以病免。
初，延岑护军邓仲况拥兵据南阳阴县为寇，而刘歆兄子龚为其谋主。
竟时在南阳，与龚书晓之曰：君执事无恙。
走昔以摩研编削之才，与国师公从事出入，校定秘书，窃自依依，末由自远。
盖闻君子愍同类而伤不遇。
人无愚智，莫不先避害然后求利，先定志然后求名。
昔智果见智伯穷兵必亡，故变名远逝，陈平知项王为天所弃，故归心高祖，皆智之至也。
闻郡前权时屈节，北面延牙，乃后觉悟，栖迟养德。
先世数子，又何以加。
君处阴中，土多贤士，若以须臾之间，研考异同，揆之图书，测之人事，则得失利害，可陈于目，何自负畔乱之困，不移守恶之名乎？
与君子之道，何其反也？
世之俗儒末学，醒醉不分，而稽论当世，疑误视听。
或谓天下迭兴，未知谁是，称兵据土，可图非冀。
或曰圣王未启，宜观时变，倚强附大，顾望自守。
二者之论，岂其然乎？
夫孔丘秘经，为汉赤制，玄包幽室，文隐事明。
且火德承尧，虽昧必亮，承积世之祚，握无穷之符，王氏虽乘间偷篡，而终婴大戮，支分体解，宗氏屠灭，非其效欤？
皇天所以眷顾蜘蹰，忧汉子孙者也。
论者若不本之于天，参之于圣，猥以《师旷杂事》轻自眩惑，说士作书，乱夫大道，焉可信哉？
诸儒或曰：今五星失晷，天时谬错，辰星久而不效，太白出入过度，荧惑进退见态，镇星绕带天街，岁星不舍氐、房。
以为诸如此占，归之国家。
盖灾不徒设，皆应之分野，各有所主。
夫房、心即宋之分，东海是也。
尾为燕分，渔阳是也。
东海董宪迷惑未降，渔阳彭宠逆乱拥兵，王赫斯怒，命将并征，故荧惑应此，宪、宠受殃。
太白、辰星自亡新之末，失行算度，以至于今，或守东井，或没羽林，或裴回籓屏，或踯躅帝宫，或经天反明，或潜臧久沈，或衰微暗昧，或煌煌北南，或盈缩成钩，或偃蹇不禁，皆大运荡除之祥，圣帝应符之兆也。
贼臣乱子，往往错互，指麾妄说，传相坏误。
由此论之，天文安得遵度哉！
乃者，五月甲申，天有白虹，自子加午，广可十丈，长可万丈，正临倚弥。
倚弥即黎丘，秦丰之都也。
是时月入于毕。
毕为天网，主网罗无道之君，故武王将伐纣，上祭于毕，求助天也。
夫仲夏甲申为八魁。
八魁，上帝开塞之将也，主退恶攘逆。
流星状似蚩尤旗，或曰营头，或曰天枪，出奎而西北行，至延牙营上，散为数百而灭，奎为毒螫，主库兵。
此二变，郡中及延牙士众所共见也。
是故延牙遂之武当，托言发兵，实避其殃。
今年《比卦》部岁，《坤》主立冬，《坎》主冬至，水性灭火，南方之兵受岁祸也。
德在中宫，刑在木，木胜土，刑制德，今年兵事毕已，中国安宁之效也。
五七之家三十五姓，彭、秦、延氏不得豫焉。
如何怪惑，依而恃之？
《葛累》之诗， 求福不回 ，其若是乎！
图谶之占，众变之验，皆君所明。
善恶之分，去就之决，不可不察。无忽鄙言！
夫周公之善康叔，以不从管、蔡之乱也；景帝之悦济北，以不从吴濞之畔也。
自更始以来，孤恩背逆，归义向善，臧否粲然，可不察欤！
良医不能救无命，强梁不能与天争，故天之所坏，人不得支。
宜密与太守刘君共谋降议。
仲尼栖栖，墨子遑遑，忧人之甚也。
屠羊救楚，非要爵禄；茅焦干秦，岂求报利？
尽忠博爱之诚，愤懑不能已耳。
又与仲况书谏之，文多不载，于是仲况与龚遂降。
龚字孟公，长安人，善论议，扶风马援、班彪并器重之。
竟终不伐其功，潜乐道术，作《记诲篇》及文章传于世。
年七十，卒于家。
杨厚字仲桓，广汉新都人也。
祖父春卿，善图谶学，为公孙述将。
汉兵平蜀，春卿自杀，临命戒子统曰： 吾绨帙中有先祖所传秘记，为汉家用，尔其修之。 
统感父遗言，服阕，辞家从犍为周循学习先法，又就同郡郑伯山受《河洛书》及天文推步之术。
建初中为彭城令，一州大旱，统推阴阳消伏，县界蒙泽。
太守宗湛使统求为郡求雨，亦即降澍。
自是朝廷灾异，多以访之。
统作《家法章句》及《内谶》二卷角说，位至光禄大夫，为国三老。
年九十卒。
统生厚。
厚母初与前妻子博不相安，厚年九岁，思令和亲，乃托疾不言不食。
母知其旨，惧然改意，恩养加笃。
博后至光禄大夫。
厚少学统业，精力思述。
初，安帝永初三年，太白入斗，洛阳大水。
时统为侍中，厚随在京师。
朝廷以问统，统对 年老耳目不明，子厚晓读图书，粗识其意 。
邓太后使中常侍承制问之，厚对以为 诸王子多在京师，容有非常，宜亟发遣各还本国。 
太后从之，星寻灭不见。
又克水退期日，皆如所言。
除为中郎。
太后特引见，问以图谶，厚对不合，免归。
复习业犍为，不应州郡、三公之命，方正、有道、公正特征，皆不就。
永建二年，顺帝特征，诏告郡县督促发遣。
厚不得已，行到长安，以病自上，因陈汉三百五十年之厄，宜蠲汉改宪之道，及消伏灾异，凡五事。
制书褒述，有诏太医致药，太宫赐羊酒。
及至，拜议郎，三迁为侍中，特蒙引见，访以时政。
四年，厚上言 今夏必盛寒，当有疾疫蝗虫之害 。
是岁，果六州大蝗，疫气流行。
后又连上 西北二方有兵气，宜备边寇 。
车驾临当西巡，感厚言而止。
至阳嘉三年，西羌寇陇右，明年，乌桓围度辽将军耿晔。
永和元年，复上 京师应有水患，又当火灾，三公有免者，蛮夷当反畔 。
是夏，洛阳暴水，杀千余人；至冬，承福殿灾，太尉庞参免；荆、交二州蛮夷贼杀长吏，寇城郭。
又言 阴臣、近戚、妃党当受祸。 
明年，宋阿母与宦者褒信侯李元等遘奸废退；后二年，中常侍张逵等复坐诬罔大将军梁商专恣，悉伏诛。
每有灾异，厚辄上消救之法，而阉宦专政，言不得信。
时大将军梁冀威权倾朝，遣弟侍中不疑以车马、珍玩致遗于厚，欲与相见。
厚不答，固称病救退。
帝许之，赐车马钱帛归家。
修黄、老，教授门生，上名录者三千余人。
太尉李固数荐言之。
本初元年，梁太后诏备古礼以聘厚，遂辞疾不就。
建和三年，太后复诏征之，经四年不至。
年八十二，卒于家。
策书吊祭。
乡人谥曰文父。
门人为立庙，郡文学掾史春秋飨射常祠之。
