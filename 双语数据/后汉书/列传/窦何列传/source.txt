窦武何进窦武字游平，扶风平陵人，安丰戴侯融之玄孙也。
父奉，定襄太守。
武少以经行著称，常教授于大泽中，不交时事，名显关西。
延熹八年，长女选入掖庭，桓帝以为贵人，拜武郎中。
其冬，贵人立为皇后，武迁越骑校尉，封槐里侯，五千户。
明年冬，拜城门校尉。
在位多辟名士，清身疾恶，礼赂不通，妻子衣食裁充足而已。
是时，羌蛮寇难，岁俭民饥，武得两宫赏赐，悉散与太学诸生，及载肴粮于路，丐施贫民。
兄子绍，为虎贲中郎将，性疏简奢侈。
武每数切厉相戒，犹不觉悟，乃上书求退绍位，又自责不能训导，当先受罪。
由是绍更遵节，大小莫敢违犯。
时，国政多失，内官专宠，李膺、杜密等为党事考逮。
永康元年，上疏谏曰：臣闻明主不讳讥刺之言，以探幽暗之实；忠臣不恤谏争之患，以暢万端之事。
是以君臣并熙，名奋百世。
臣幸得遭盛明之世，逢文、武之化，岂敢怀禄逃罪，不竭其诚！
陛下初从籓国，爰登圣祚，天下逸豫，谓当中兴。
自即位以来，未闻善政。
梁、孙、寇、邓虽或诛灭，而常侍黄门续为祸虐，欺罔陛下，竞行谲诈，自造制度，妄爵非人，朝政日衰，奸臣日强，伏寻西京放恣王氏，佞臣执政，终丧天下。
今不虑前事之失，复循覆车之轨，臣恐二世之难，必将复及，赵高之变，不朝则夕。
近者奸臣牢脩，造设党议，遂收前司隶校尉李膺、太仆杜密、御史中丞陈翔、太尉掾范滂等逮考，连及数百人，旷年拘录，事无效验。
臣惟膺等建忠抗节，志经王室，此诚陛下稷？伊、吕之佐，而虚为奸臣贼子之所诬枉，天下寒心，海内失望。
惟陛下留神澄省，时见理出，以厌人鬼喁喁之心。
臣闻古之明君，必须贤佐，以成政道。
今台阁近臣，尚书令陈蕃，仆射胡广，尚书朱、荀绲、刘祐、魏朗、刘矩、尹勋等，皆国之贞士，朝之良佐。
尚书郎张陵、妫皓、苑康、杨乔、边韶、戴恢等，文质彬彬，明达国典。
内外之职，群才并列。
而陛下委任近习，专树饕餮，外典州郡，内干心膂。
宜以次贬黜，案罪纠罚，抑夺宦官欺国之封，案其无状诬罔之罪，信任忠良，平决臧否，使邪正毁誉，各得其所，宝爱天官，唯善是授。
如此，咎征可消，天应可待。
间者有嘉禾、芝草、黄龙之见。
夫瑞生必于嘉士，福至实由善人，在德为瑞，无德为灾。
陛下所行，不合天意，不宜称庆。
书奏，因以病上还城门校尉、槐里侯印绶。
帝不许，有诏原李膺、杜密等，自黄门北寺、若卢、都内诸狱，系囚罪轻者皆出之。
其冬，帝崩，无嗣。
武召侍御史河间刘，参问其国中王子侯之贤者，称解渎亭侯宏。
武入白太后，遂征立之，是为灵帝。
拜武为大将军，常居禁中。
帝既立，论定策功，更封武为闻喜侯；子机渭阳侯拜侍中；兄子绍鄠侯，迁步兵校尉；绍弟靖西乡侯，为侍中，监羽林左骑。
武既辅朝政，常有诛剪宦官之意，太傅陈蕃亦素有谋。
时共会朝堂，蕃私谓武曰： 中常侍曹节、王甫等，自先帝时操弄国权，浊乱海内，百姓匈匈，归咎于此。
今不诛节等，后必难图。 
武深然之。蕃大喜，以手推席而起。
武于是引同志尹勋为尚书令，刘瑜为侍中，冯述为屯骑校尉；又征天下名士废黜者前司隶李膺、宗正刘猛、太仆杜密、庐江太守朱等，列于朝廷，请前越巂太守荀翌为从事中郎，辟颍川陈寔为属：共定计策。
于是天下雄俊，知其风旨，莫不延颈企踵，思奋其智力。
会五月日食，蕃复说武曰： 昔萧望之困一石显，近者李、杜诸公祸及妻子，况今石显数十辈乎！
蕃以八十之年，欲为将军除害。今可且因日食，斥罢宦官，以塞天变。
又赵夫人及女尚书，旦夕乱太后，急宜退绝。
惟将军虑焉。 
武乃白太后曰： 故事，黄门、常侍但当给事省内，典门户，主近署财物耳。
今乃使与政事而任权重，子弟布列，专为贪暴。
天下匈匈，正以此故。
宜悉诛废，以清朝廷。 
太后曰： 汉来故事世有，但当诛其有罪，岂可尽废邪？ 
时，中常侍管霸颇有才略，专制省内。
武先白诛霸及中常侍苏康等，竟死。武复数白诛曹节等，太后豫未忍，故事久不发。
至八月，太白出西方。
刘瑜素善天官，恶之，上书皇太后曰： 太白犯房左骖，上将星入太微，其占宫门当闭，将相不利，奸人在主傍。
愿急防之。 
又与武、蕃书，以星辰错缪，不利大臣，宜速断大计。
武、蕃得书将发，于是以朱为司隶校尉，刘祐为河南尹，虞祁为洛阳令。
武乃奏免黄门令魏彪，以所亲小黄门山冰代之。
使冰奏素狡猾尤无状者长乐尚书郑，送北寺狱。
蕃谓武曰： 此曹子便当收杀，何复考为！ 
武不从，令冰与尹勋、侍御史祝瑨杂考，辞连及曹节、王甫。
勋、冰即奏收节等，使刘瑜内奏。
时，武出宿归府，典中书者先以告长乐五官史朱瑀。
瑀盗发武奏，骂曰： 中官放纵者，自可诛耳。
我曹何罪，而当尽见族灭！ 
因大呼曰： 陈蕃、窦武奏白太后废帝，为大逆！ 
乃夜召素所亲壮健者长乐从官史共普、张亮等十七人，血共盟诛武等。
曹节闻之，惊起，白帝曰： 外间切切，请出御德阳前殿。 
令帝拔剑踊跃，使乳母赵娆等拥卫左右，取信，闭诸禁门。
召尚书官属，胁以白刃，使作诏板。
拜王甫为黄门令，持节至北寺狱，收尹勋、山冰。
冰疑，不受诏，甫格杀之。
遂害勋，出送。
还共劫太后，夺玺书。
令中谒者守南宫，闭门，绝复道。
使郑等持节，及侍御使、谒者捕收武等。
武不受诏，驰入步兵营，与绍共射杀使者。
召会北军五校士数千人屯都亭下，令军士曰： 黄门常待反，尽力者封侯重赏。 
诏以少府周靖行车骑将军，加节，与护匈奴中郎将张奂率五营士讨武。
夜漏尽，王甫将虎贲、羽林、厩驺、都候、剑戟士，合千余人，出屯朱雀掖门，与奂等合。
明旦悉军阙下，与武对阵。
甫兵渐盛，使其士大呼武军曰： 窦武反，汝皆禁兵，当宿卫宫省，何故随反者乎？
先降有赏！ 
营府素畏服中官，于是武军稍稍归甫。
自旦至食时，兵降略尽。
武、绍走，诸军追围之，皆自杀，枭首洛阳都亭。
收捕宗亲、宾客、姻属，悉诛之，及刘瑜、冯述，皆夷其族。
徒徙家属日南，迁太后于云台。
当是时，凶竖得志，士大夫皆丧其气矣。
武府掾桂阳胡腾，少师事武，独殡敛行丧，坐以禁锢。
武孙辅，时年二岁，逃窜得全。
事觉，节等捕之急。
胡腾及令史南阳张敞共逃辅于零陵界，诈云已死，腾以为己子，而使聘娶焉。
后举桂阳孝廉。
至建安中，荆州牧刘表闻而辟焉，以为从事，使还窦姓，以事列上。会表卒，曹操定荆州，辅与宗人徙居于鄴，辟丞相府。从征马超，为流矢所中死。
初，武母产武而并产一蛇，送之林中。
后母卒，及葬未窆，有大蛇自榛草而出，径至丧所，以头击柩，涕血皆流，俯仰蛣屈，若哀泣之容，有顷而去。
时人知为窦氏之祥。
腾字子升，初，桓帝巡狩南阳，以腾为护驾从事。
公卿贵戚车骑万计，征求费役，不可胜极。
腾上言： 天子无外，乘舆所幸，即为京师。
臣请以荆州刺史比司隶校尉，臣自同都官从事。 
帝从之。
自是肃然，莫敢妄有干欲，腾以此显名。
党锢解，官至尚书。
张敞者，太尉温之弟也。何进字遂高，南阳宛人也。
异母女弟选入掖庭为贵人，有宠于灵帝，拜进郎中，再迁虎贲中郎将，出为颍川太守。
光和三年，贵人立为皇后，征进入，拜侍中、将作大匠、河南尹。
中平元年，黄巾贼张角等起，以进为大将军，率左右羽林五营士屯都亭，修理器械，以镇京师。
张角别党马元义谋起洛阳，进发其奸，以功封慎侯。
四年，荥阳贼数千人群起，攻烧郡县，杀中牟县令，诏使进弟河南尹苗出击之。苗攻破群贼，平定而还。
诏遣使者迎于成皋，拜苗为车骑将军，封济阳侯。
五年，天下滋乱，望气者以为京师当有大兵，两宫流血，大将军司马许凉、假司马伍宕说进曰： 《太公六韬》有天子将兵事，可以威厌四方 。
进以为然，入言之于帝。
于是乃诏进大发四方兵，讲武于平乐观下。
起大坛，上建十二重五采华盖，高十丈，坛东北为小坛，复建九重华盖，高九丈，列步兵、骑士数万人，结营为阵，天子亲出临军，驻大华盖下，进驻小华盖。
礼毕，帝躬擐甲介马，称 无上将军 ，行陈三匝而还。
诏使进悉领兵屯于观下。
是时，置西园八校尉，以小黄门蹇硕为上军校尉，虎贲中郎将袁绍为中军校尉，屯骑都尉鲍鸿为下军校尉，议郎曹操为典军校尉，赵融为助军校尉，淳于琼为佐军校尉，又有左右校尉。
帝以蹇硕壮健而有武略，特亲任之，以为元帅，督司隶校尉以下，虽大将军亦领属焉。
硕虽擅兵于中，而犹畏忌于进，乃与诸常侍共说帝遣进西击边章、韩遂。
帝从之，赐兵车百乘，虎贲斧钺。
进阴知其谋，乃上遣袁绍东击徐、兗二州兵，须绍还，即戎事，以稽行期。
初，何皇后生皇子辩，王贵人生皇子协。
群臣请立太子，帝以辩轻佻无威仪，不可为人主，然皇后有宠，且进又居重权，故久不决。
六年，帝疾笃，属协于蹇硕。
硕既受遣诏，且素轻忌于进兄弟，及帝崩，硕时在内，欲先诛进而立协。
及进从外入，硕司马潘隐与进早旧。迎而目之。进惊，驰从道归营，引兵入屯百郡邸，因称疾不入。
硕谋不行，皇子辩乃即位，何太后临朝，进与太傅袁隗辅政，录尚书事。
进素知中官天下所疾，兼忿蹇硕图己，及秉朝政，阴规诛之。
袁绍亦素有谋，因进亲客张津劝之曰： 黄门常侍权重日久，又与长乐太后专通奸利，将军宜更清选贤良，整齐天下，为国家除患。 
进然其言。
又以袁氏累世宠贵，海内所归，而绍素善养士，能得豪杰用，其从弟虑贲中郎将术亦尚气侠，故并厚待之。
因复博征智谋之士逄纪、何颙、荀攸等，与同腹心。
蹇硕疑不自安，与中常侍赵忠等书曰： 大将军兄弟秉国专朝，今与天下党人谋诛先帝左右，埽灭我曹。但以硕典禁兵，故且沈吟。
今宜共闭上阁，急捕诛之。 
中常侍郭胜，进同郡人也。
太后及进之贵幸，胜有力焉。
故胜亲信何氏，遂共赵忠等议，不从硕计，而以其书示进。
进乃使黄门令收硕，诛之，因领其屯兵。
袁绍复说进曰： 前窦武欲诛内宠而反为所害者，以其言语漏泄，而五营百官服畏中人故也。
今将军既有元舅之重，而兄弟并领劲兵，部曲将吏皆英俊名士，乐尽力命，事在掌握，此天赞之时也。
将军宜一为天下除患，名垂后世。
虽周之申伯，何足道哉！
今大行在前殿，将军受诏领禁兵，不宜轻出入宫省。 
进甚然之，乃称疾不入陪丧，又不送山陵。
遂与绍定筹策，而以其计白太后。
太后不听，曰： 中官统领禁省，自古及今，汉家故事，不可废也。
且先帝新弃天下，我奈何楚楚与士人对共事乎？ 
进难违太后意，且欲诛其放纵者。
绍以为中官亲近至尊，出入号令，今不悉废，后必为患。
而太后母舞阳君及苗数受诸宦官赂遗，知进欲诛之，数白太后，为其障蔽。
又言： 大将军专杀左右，擅权以弱社稷。 
太后疑以为然。
中官在省闼者或数十年，封侯贵宠，胶固内外。
进新当重任，素敬惮之，虽外收大名而内不能断，故事久不决。
绍等又为画策，多召四方猛将及诸豪杰，使并引兵向京城，以胁太后。
进然之。
主簿陈琳入谏曰： 《易》称 即鹿无虞 ，谚有 掩目捕雀 。
夫微物尚不可欺以得志，况国之大事，其可以诈立乎？
今将军总皇威，握兵要，龙骧虎步，高下在心，此犹鼓洪炉燎毛发耳。
夫违经合道，无人所顺，而反委释利器，更征外助。
大兵聚会，强者为雄，所谓倒持干戈，授人以柄，功必不成，秖为乱阶。 
进不听。
遂西召前将军董卓屯关中上林苑，又使府掾太山王匡东发其郡强弩，并召东郡太守桥瑁屯城皋，使武猛都尉丁原烧孟津，火照城中，皆以诛宦官为言。
太后犹不从。
苗谓进曰： 始共从南阳来，俱以贫贱，依省内以致贵富。
国家之事，亦何容易！
覆水不可收。宜深思之，且与省内和也。 
进意更狐疑。
绍惧进变计，乃胁之曰： 交构已成，形势已露，事留变生，将军复欲何待，而不早决之乎？ 
进于是以绍为司隶校尉，假节，专命击断；从事中郎王允为河南尹。
绍使洛阳方略武吏司察宦者，而促董卓等使驰驿上，欲进兵平乐观。
太后乃恐，悉罢中常侍小黄门，使还里舍，唯留进素所私人，以守省中。
诸常侍小黄门皆诣进谢罪，唯所措置。
进谓曰： 天下匈匈，正患诸君耳。
今董卓垂至，诸君何不早各就国？ 
袁绍劝进便于此决之，至于再三。进不许。
绍又为书告诸州郡，诈宣进意，使捕案中官亲属。
进谋积日，颇泄，中官惧而思变。
张让子妇，太后之妹也。让向子妇叩头曰： 老臣得罪，当与新妇俱归私门。
惟受恩累世，今当远离宫殿，情怀恋恋，愿复一入直，得暂奉望太后、陛下颜色，然后退就沟壑，死不恨矣。 
子妇言于舞阳君，入白太后，乃诏诸常侍皆复入直。
八月，进入长乐白太后，请尽诛诸常侍以下，选三署郎入守宦官庐。
诸宦官相谓曰： 大将军称疾不临丧，不送葬，今郯入省，此意何为？
窦氏事竟复起邪？ 
又张让等使人潜听，具闻其语，乃率常侍段珪、毕岚等数十人，持兵窃自侧闼入，伏省中，及进出，因诈以太后诏召进。
入坐省闼，让等诘进曰： 天下愦愦，亦非独我曹罪也。
先帝尝与太后不快，几至成败，我曹涕泣救解，各出家财千万为礼，和悦上意，但欲托卿门户耳。
今乃欲灭我曹种族，不亦太甚乎？
卿言省内秽浊，公卿以下忠清者为谁？ 
于是尚方监渠穆拔剑斩进于嘉德殿前。
让、珪等为诏，以故太尉樊陵为司隶校尉，少府许相为河南尹。
尚书得诏板，疑之，曰： 请大将军出共议。 
中黄门以进头掷与尚书，曰： 何进谋反，已伏诛矣。 
进部曲将吴匡、张璋，素所亲幸，在外闻进被害，欲将兵入宫，宫阁闭。
袁术与匡共斫攻之。中黄门持兵守阁。
会日暮，术因烧南宫九龙门及东西宫，欲以胁出让等。
让等入白太后，言大将军兵反，烧宫，攻尚书闼，因将太后、天子及陈留王，又劫省内官属，从复道走北宫。
尚书卢植执戈于阁道窗下，仰数段珪。
段珪等惧，乃释太后。
太后投阁得免。
袁绍与叔父隗矫诏召樊陵、许相、斩之。
苗、绍乃引兵屯朱雀阙下，捕得赵忠等，斩之。
吴匡等素怨苗不与进同心，而又疑其与宦官同谋，乃令军中曰： 杀大将军者即车骑也，土吏能为报仇乎？ 
进素有仁恩，士卒皆流涕曰： 愿致死！ 
匡遂引兵与董卓弟奉车都尉旻攻杀苗，弃其尸于苑中。
绍遂闭北宫门，勒兵捕宦者，无少长皆杀之。
或有无须而误死者，至自发露然后得免。
死者二千余人。
绍因进兵排宫，或上端门屋，以攻省内。
张让、段珪等困迫，遂将帝与陈留王数十人步出穀门，奔小平津。
公卿并出平乐观，无得从者，唯尚书卢植夜驰河上，王允遣河南中部掾闵贡随植后。
贡至，手剑斩数人，余皆投河而死。
明日，公卿百官乃奉迎天子还宫，以贡为郎中，封都亭侯。
董卓遂废帝，又迫杀太后，杀舞阳君，何氏遂亡，而汉室亦自此败乱。
论曰：窦武、何进借元舅之资，据辅政之权，内倚太后临朝之威，外迎群英乘风之势，卒而事败阉竖，身死功颓，为世所悲，岂智不足而权有余乎？
《传》曰： 天之废商久矣，君将兴之。 
斯宋襄公所以败于泓也。
