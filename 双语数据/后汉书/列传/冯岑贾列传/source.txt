冯异字公孙，颍川父城人也。
好读书，能《左氏春秋》、《孙子兵法》。
汉兵起，异以郡掾监五县，与父城长苗萌共城守，为王莽拒汉。
光武略地颍川，攻父城不下，屯兵巾车乡。
异间出行属县，为汉兵所执。
时异从兄孝及同郡丁綝、吕晏，并从光武，因共荐异，得召见。
异曰： 异一夫之用，不足为强弱。
有老母在城中，愿归据五城，以效功报德。 光武曰： 善。 异归，谓苗萌曰： 今诸将皆壮士屈起，多暴横，独有刘将军所到不虏掠。
观其言语举止，非庸人也，可以归身。 苗萌曰： 死生同命，敬从子计。 光武南还宛，更始诸将攻父城者前后十余辈，异坚守不下；及光武为司隶校尉，道经父城，异等即开门奉牛、酒迎。
光武署异为主簿，苗萌为从事。
异因荐邑子铫期、叔寿、段建、左隆等，光武皆以为椽史，以至洛阳。
更始数欲遣光武徇河北，诸将皆以为不可。
是时，左丞相曹竟子诩为尚书，父子用事，异劝光武厚结纳之。
及度河北，诩有力焉。
自伯升之败，光武不敢显其悲戚，每独居，辄不御酒肉，枕席有涕泣处。
异独叩头宽譬哀情。
光武止之曰： 卿勿妄言。 异复因间进说曰： 天下同苦王氏，思汉久矣。
至邯郸，遣异与铫期乘传抚循属县，录囚徒，存鳏寡，亡命自诣者除其罪，阴条二千石长吏同心及不附者上之。
及王郎起，光武自蓟东南驰，晨夜草舍，至饶阳无蒌亭。
时天寒烈，众皆饥疲，异上豆粥。
明旦，光武谓诸将曰： 昨得公孙豆粥，饥寒俱解 及至南宫，遇大风雨，光武引车入道傍空舍，异抱薪，邓禹热火，光武对灶燎衣。
异复进麦饭菟肩。
因复度虖沱河至信都，使异别收河间兵。
还，拜偏将军。从破王郎，封应侯。
异为人谦退不伐，行与诸将相逢，辄引车避道。
进止皆有表识，军中号为整齐。
每所止舍，诸将并坐论功，异常独屏树下，军中号曰 大树将军 。
及破邯郸，乃更部分诸将，各有配隶。
军士皆言愿属大树将军，光武以此多之。
别击破铁胫于北平，又降匈奴于林闟顿王，因从平河北。
时，更始遣舞阴王李轶、廪丘王田立、大司马朱鲔、白虎公陈侨将兵号三十万，与河南太守武勃共守洛阳。
光武将北徇燕、赵，以魏郡、河内独不逢兵，而城邑宗，仓廪实，乃拜寇恂为河内太守，异为孟津将军，统二郡军河上，与恂合执，以拒朱鲔等。
异乃遗李轶书曰： 愚闻明镜所以照形，往事所以知今。
昔微子去殷而入周，项伯畔楚而归汉。周勃迎代王而黜少帝，霍光尊孝宣而废昌邑。
彼皆畏天知命，睹存亡之符，见废兴之事，故能成功于一时，垂业于万世也。
苟令长安尚可扶助，延期岁月，疏不间亲，远不逾近，季文岂能居一隅哉？
今长安坏乱，赤眉临郊，王侯构难。大臣乖离，纲纪已绝，四方分崩，异姓并起，是故萧王跋涉霜雪，经营河北。
方今英俟云集，百姓风靡，虽邠歧慕周，不足以喻。
季文诚能觉悟成败，亟定大计，论功古人，转祸为福，在此时矣。
如猛将长驱，严兵围城，虽有悔恨，亦无及已。 
初，轶与光武首结谋约，加相亲爱，及更始立，反共陷伯升。
虽知长安已危，欲降又不自安。
乃报异书曰： 轶本与萧王首谋造汉，结死生之约，同荣枯之计。
今轶守洛阳，将军镇孟津，俱据机轴，千载一会，思成断金。
惟深达萧王，愿进愚策，以佐国安人。 轶自通书之后，不复与异争锋，故异因此得北攻天井关，拔上党两城，又南下河南成皋已东十三县，及诸屯集，皆平之，降者十余万。
武勃将万余人攻诸畔者，异引军度河，与勃战于士乡下，大破斩勃，获首五千余级，轶又闭门不救。
异见其信效，具以奏闻。
光武故宣露轶书，令朱鲔知之。
鲔怒，遂使人刺杀轶。
由是城中乖离，多有降者。
鲔乃遣讨难将军苏茂将数万人攻温，鲔自将数万人攻平阴以缀异。
异遣校尉护军将兵，与寇恂合击茂，破之。异因度河击鲔，鲔走；异追至洛阳，环城一匝而归。
移檄上伏，诸将皆入贺，并劝光武即帝位。
光武乃召异诣鄗，问四方动静。
异曰： 三王反畔，更始败亡，天下无主，宗庙之忧，在于大王。
宜从众议，上为社稷，下为百姓。 光武曰： 我昨夜梦乘赤龙上天，觉悟，心中动悸 异因下席再拜贺曰： 此天命发于精神。
心中动悸，大王重慎之性也。 异遂与诸将军议上尊号。建武二年春，定封异阳夏侯。引击阳翟贼严终、赵根，破之。
诏异归家上冢，使太中大夫赍牛、酒，令二百里内太守、都尉已下及宗族会焉。
时，赤眉、延岑暴乱三辅，郡县大姓各拥兵众，大司徒邓禹不能定，乃遣异代禹讨之。
车驾送至河南，赐以乘舆七尺具剑。
敕异曰： 三辅遭王莽、更始之乱，重以赤眉、延岑之酷，元元涂炭，无所依诉。
今之征伐，非必略地屠城，要在平定安集之耳。
诸将非不健斗，然好虏掠。
卿本能御吏士，念自修敕，无为郡县所苦。 异顿首受命，引而西，所至皆布威信。弘农群盗称将军者十余辈，皆率众降异。
异与赤眉遇于华阴，相拒六十余日，战数十合，降其将刘始、王宣等五千余人。
三年春，遣使者即拜异为征西大将军。
会邓禹率车骑将军邓弘等引归，与异相遇，禹、弘要异共攻赤眉。
异曰： 异与贼相拒且数十日，虽屡获雄将，余众尚多，可稍以恩信倾诱，难卒用兵破也。
上今使诸将屯黾池要其东，而异击其西，一举取之，此万成计也。 禹、弘不从。
弘遂大战移日，赤眉阳败，弃辎重走。
车皆载土，以豆覆其上，兵士饥，争取之。
赤眉引还击弘，弘军溃乱。
异与禹合兵救之，赤眉小却。
异以士卒饥倦，可且休，禹不听，复战，大为所败，死伤者三千余人。
禹得脱归宜阳。异弃马步走上回谿阪，与麾下数人归营。
复坚壁，收其散卒，招集诸营保数万人，与贼约期会战。
使壮士变服与赤眉同，伏于道侧。
旦日，赤眉使万人攻异前部，异裁出兵以救之。
贼见势弱，遂悉众攻异，异乃纵兵大战。
日昃，贼气衰，伏兵卒起，衣服相乱，赤眉不复识别，众遂惊溃。
追击，大破于崤底，降男女八万人。
余众尚十余万，东走宜阳降。
玺书劳异曰： 赤眉破平，士吏劳苦，始虽垂翅回谿，终能奋翼黾池，可谓失之东隅，收之桑榆。
方论功赏，以答大勋。 
时，赤眉虽降，众寇犹盛：延岑据蓝田，王歆据下邽，芳丹据新丰，蒋震据霸陵，张邯据长安，公孙守据长陵，杨周据谷口，吕鲔据陈仓，角闳据汧，骆延据盩厔，任良据鄠，汝章据槐里，各称将军，拥兵多者万余，少者数千人，转相攻击。
异且战且行，屯军上林苑中。
延岑既破赤眉，自称武安王，拜置牧守，欲据关中，引张邯、任良共攻异。
异击破之，斩首千余级，诸营保守附岑者皆来降归异。
岑走攻析，异遣复汉将军邓晔、辅汉将军于匡要击岑，大破之，隆其将苏臣等八千余人。
岑遂自武关走南阳。
时，百姓饥饿，人相食，黄金一斤易豆五升。
道路断隔，委输不至，军士委以果实为粮。
诏拜南阳赵匡为右扶风，将兵助异，并送缣谷，军中皆称万岁。
异兵食渐盛，乃稍诛击豪杰不从令者，褒赏降附有功劳者，悉遣其渠帅诣京师，散其众归本业。
威行关中，惟吕鲔、张邯、蒋震遣使降蜀，其余悉平。
明年，公孙述遣将程焉，将数万人就吕鲔出屯陈仓。
异与赵匡迎击，大破之，焉退走汉川。
异追战于箕谷，复破之，还击破吕鲔，营保降者甚众。
其后蜀复数遣将间出，异辄摧挫之。
怀来百姓，申理枉结，出入三岁，上林成都。
异自以久在外，不自安，上书思慕阙廷，愿亲帷幄，帝不许。
后人有章言异专制关中，斩长安令，威权至重，百姓归心，号为 咸阳王 。
帝使以章示异。
异惶惧，上书谢曰： 臣本诸生，遭遇受命之会，充备行伍，过蒙恩私，位大将，爵通侯，受任方面，以立微功，皆自国家谋虑，愚臣无所能及。
臣伏自思惟：以诏敕战攻，每辄如意；时以私心断决，未尝不有悔。
国家独见之明，久而益远，乃知 性与天道，不可得而闻也 。
当兵革始起，扰攘之时，豪杰竞逐，迷惑千数。臣以遭遇，托身圣明，在倾危混淆之中，尚不敢过差，而况天下平定，上尊下卑，而臣爵位所蒙，巍巍不测乎？
诚冀以谨敕，遂自终始。
见所示臣章，战栗怖惧。
伏念明主知臣愚性，固敢因缘自陈。 诏报曰： 将军之于国家，义为君臣，恩犹父子。
何嫌何疑，而有惧意？ 
六年春，异朝京师。
引见，帝谓公卿曰： 是我起兵时主簿也。
为吾披荆棘，定关中。 既罢，使中黄门赐以珍宝、衣服、钱、帛。
诏曰： 仓卒无蒌亭豆粥，虖沱河麦饭，厚意久不报。 异稽首谢曰： 臣闻管仲谓桓公曰： 愿君无忘射钩，臣无忘槛车。
齐国赖之。
臣今亦愿国家无忘河北之难，小臣不敢忘巾车之恩。 后数引宴见，定议图蜀，留十余日，令异妻子随异还西。
夏，遣诸将上陇，为隗嚣所败，乃诏异军栒邑。
未及至，隗嚣乘胜使其将王元、行巡将二万余人下陇，因分遣巡取栒邑。
异即驰兵，欲先据之。
诸将皆曰： 虏兵盛而新乘胜，不可与争，宜止军便地，徐思方略。 异曰： 虏兵临境，忸忕小利，遂欲深入。
若得栒邑，三辅动摇，是吾忧也。
夫 攻者不足，守者有余 。
今先据城，以逸待劳，非所以争也。 潜往闭城，偃旗鼓。行巡不足，驰赴之。
异乘其不意。卒击鼓建旗而出。巡军惊乱奔走，追击数十里，大破之。
祭遵亦破王元于汧。
于是北地诸豪长耿定等，悉畔隗嚣降。
异上书言状，不敢自伐。
诸将或欲分其功，帝患之。
乃下玺书曰： 制诏大司马，虎牙、建威、汉忠、捕虏、武威将军：虏兵猥下，三辅惊恐。
栒邑危亡，在于旦夕。
北地营保，按兵观望。
今偏城获全，虏兵挫折，使耿定之属，复念君臣之义。
征西功若丘山，犹自以为不足。
孟之反奔而殿，亦何异哉？
今遣太中大夫赐征西吏士死伤者医药、棺敛，大司马已下亲吊死问疾，以崇谦让。 于是使异进军义渠，并领北地太守事。
青山胡率万余人降异。
异又击卢芳将贾览、匈奴薁鞬日逐王，破之。
上郡、安定皆降，异复领安定太守事。
九年春，祭遵卒，诏异守征虏将军，并将其营。
及隗嚣死，其将王元、周宗等复立嚣子纯，犹总兵据冀，公孙述遣将赵匡等救之，帝复令异行天水太守事。
攻匡等且一年，皆斩之。
诸将共攻冀，不能拔，欲且还休兵，异固持不动，常为众军锋。
明年夏，与诸将攻落门，未拔，病发，薨于军，谥曰节侯。
长子彰嗣。
明年，帝思异功，复封彰弟为析乡侯。
十三年，更封彰东缗侯，食三县。
永平中，徙封平乡侯。
彰卒，子普嗣，有罪，国除。
永初六年，安帝下诏曰： 夫仁不遗亲，义不忘劳，兴灭继绝，善善及子孙，古之典也。
昔我光武受命中兴，恢弘圣绪，横被四表，昭假上下，光耀万世，祉祚流衍，垂于罔极。
予末小子，夙夜永思，追惟勋烈，披图案籍，建武元功二十八将，佐命虎臣，谶记有征。
盖萧、曹绍封，传继于今；况此未远，而或至乏祀，朕其愍之。
其条二十八将无嗣绝世，若犯罪夺国，其子孙应当统后者，分别署状上。
将及景风，章叙旧德，显兹遗功焉。 于是绍封普子晨为平乡侯。
明年，二十八将绝国者，皆绍封焉。
岑彭字君然，南阳棘阳人也。
王莽时，守本县长。
汉兵起，攻拔棘阳，彭将家属奔前队大夫甄阜。
阜怒彭不能固守，拘彭母妻，令效功自衬。
彭将宾客战斗甚力。
及甄阜死，彭被创，亡归宛，与前队贰严说共城守。
汉兵攻之数月，城中粮尽，人相食，彭乃与说举城降。
诸将欲诛之，大司徒伯升曰： 彭，郡之大吏，执心坚守，是其节也。
今举大事，当表义士，不如封之，以劝其后。 更始乃封彭为归德侯，令属伯升。
及伯升遇害，彭复为大司马朱鲔校尉，从鲔击王莽杨州牧李圣，杀之，定淮阳城。
鲔荐彭为淮阳都尉。
更始遣立威王张卬与将军徭伟镇淮阳。
伟反，击走卬。
彭引兵攻伟，破之。
迁颍川太守。
会舂陵刘茂起兵，略下颍川，彭不得之官，乃与麾下数百人从河内太守邑人韩歆。
会光武徇河内，歆议欲城守，彭止不听。
既而光武至怀，歆迫急迎降。
光武知其谋，大怒，收歆置鼓下，将斩之。
召见彭，彭因进说曰： 今赤眉入关，更始危殆，权臣放纵，矫称诏制，道路阻塞，四方蜂起，群雄竞逐，百姓无所归命。
窃闻大王平河北，开王业，此诚皇天祐汉，士人之福也。
彭幸蒙司徒公所见全济，未有报德，旋被祸难，永恨于心。
今复遭遇，愿出身自效。 光武深接纳之。
彭因言韩歆南阳大人，可以为用。
乃贳歆，以为邓禹军师。
更始大将军吕植将兵屯淇园，彭说降之，于是拜彭为刺奸大将军，使督察众营，授以常所持节，从平河北。
光武即位，拜彭廷尉，归德侯如故，行大将军事。
与大司马吴汉，大司空王梁，建义大将军朱祐，右将军万脩，执金吾贾复，骁骑将军刘植，杨化将军坚镡，积射将军侯进，偏将军冯异、祭遵、王霸等，围洛阳数月。
朱鲔等坚守不肯下。
帝以彭尝为鲔校尉，令往说之。
鲔在城上，彭在城下，相劳苦欢语如平生。
彭因曰： 彭往者得执鞭侍从，蒙荐举拔擢，常思有以报恩。
今赤眉已得长安，更始为三王所反，皇帝受命，平定燕、赵，尽有幽、冀之地，百姓归心，贤俊云集，亲率大兵，来攻洛阳。
天下之事，逝其去矣。
公虽婴城固守，将何待乎？ 鲔曰： 大司徒被害时，鲔与其谋，又谏更始无遣萧王北伐，诚自知罪深。 彭还，具言于帝。
帝曰： 夫建大事者，不忌小怨。
鲔今若降，官爵可保，况诛罚乎？
河水在此，吾不食言。 彭复往告鲔，鲔从城上下索曰： 必信，可乘此上。 彭趣索欲上。
鲔见其诚，即许降。
后五日，鲔将轻骑诣彭。
顾敕诸部将曰： 坚守待我。
我若不还，诸君径将大兵上轘辕，归郾王。 乃面缚，与彭俱诣河阳。
帝即解其缚，召见之，复令彭夜送鲔归城。
明旦，悉其众出降，拜鲔为平狄将军，封扶沟侯。
鲔，淮阳人，后为少府，传封累代。
建武二年，使彭击荆州，下犨、叶等十余城。
是时，南方尤乱。
南郡人秦丰据黎丘，自称楚黎王，略十有二县；董讠斤起堵乡；许邯起杏；又，更始诸将各拥兵据南阳诸城。
帝遣吴汉伐之，汉军所过多侵暴。
时，破虏将军邓奉谒归新野，怒吴汉掠其乡里，遂反，击破汉军，获其辎重，屯据淯阳，与诸贼合从。
秋，彭破杏，降许邯，迁征南大将军。
复遣朱祐、贾复及建威大将军耿弇，汉忠将军王常，武威将军郭守，越骑将军刘宏，偏将军刘嘉、耿植等，与彭并力讨邓奉。
先击堵乡，而奉将万余人救董。
、奉皆南阳精兵，彭等攻之，连月不克。
三年夏，帝自将南征，至叶，董讠斤别将将数千人遮首，车骑不可得前。
彭奔击，大破之。
帝至堵阳，邓奉夜逃归淯阳，董讠斤降。
彭复与耿弇、贾复及积弩将军傅俊、骑都尉臧宫等从追邓奉于小长安，帝率诸将亲战，大破之。
奉迫急，乃降。
帝怜奉旧功臣，且衅起吴汉，欲全宥之。
彭与耿弇谏曰： 邓奉背恩反逆，暴师经年，致贾复伤痍，朱祐见获。
陛下既至，不知悔善，而亲在行陈，兵败乃降。
若不诛奉，无以惩恶。 于是斩之。
奉者，西华侯邓晨之兄子也。
车驾引还，令彭率傅俊、臧宫、刘宏等三万余人南击秦丰，拔黄邮，丰与其大将蔡宏拒彭等于邓，数月不得进。
帝怪以让彭，彭惧，于是夜勒兵马，申令军中，使明旦西击山都。
乃缓所获虏，令得逃亡，归以告丰，丰即采其军西邀彭。
彭乃潜兵度沔水，击其将张杨于阿头山，大破之。
从川谷间伐木开道，直袭黎丘，击破诸屯兵。
丰闻大惊，驰归救之。
彭与诸将依东山为营，丰与蔡宏夜攻鼓，彭豫为之备，出兵逆击之，丰败走，追斩蔡宏。
更封彭为舞阴侯。
秦丰相赵京举宜城降，拜为成汉将军，与彭共围丰于黎丘。
时田戎拥众夷陵，闻秦丰被围，惧大兵方至，欲降。
而妻兄辛臣谏戎曰： 今四方豪杰各据郡国，洛阳地如掌耳，不如按甲以观其变。 戎曰： 以秦王之强，犹为征南所围，岂况吾邪？
降计决矣。 四年春，戎乃留辛臣守夷陵，自将兵沿江溯沔止黎丘，刻期日当降，而辛臣于后盗戎珍宝，从间道先降于彭，而以书招戎。
戎疑必卖己，遂不敢降，百反与秦丰合，彭出兵攻戎，数月，大破之，其大将伍公诣彭降，戎亡归夷陵。
帝幸黎丘劳军，封彭吏士有功者百余人。
彭攻秦丰三岁，斩首九万余级，丰余兵裁千人，又城中食且尽。
帝以丰转弱，令朱祐代彭守之，使彭与傅俊南击田戎，大破之，遂拔夷陵，追至秭归。
戎与数十骑亡入蜀，尽获其妻子士众数万人。
彭以将伐蜀汉，而夹川谷少，水险难漕运，留威虏将军冯骏军江州，都尉田鸿军夷陵，领军李玄军夷道，自引兵还屯津乡，当荆州要会，喻告诸蛮夷，降者奏封其君长。
初，彭与交阯牧邓让厚善，与让书陈国家威德，又遣偏将军屈充移檄江南，班行诏命。
于是让与江夏太守侯登、武陵太守王堂、长沙相韩福、桂阳太守张隆、零陵太守田翕、苍梧太守杜穆、交耻太守锡光等，相率遣使贡献，悉封为列侯。
或遣子将兵助彭征伐。
于是江南之珍始流通焉。
六年冬，征彭诣京师，数召宴见，厚加赏赐。
复南还津乡，有诏过家上冢，大长称以朔望问太夫人起居。
八年，彭引兵从车驾破天水，与吴汉围隗嚣于西域。
时，公孙述将李育将兵救嚣，守上邽，帝留盖延、联弇围之，而车驾东归。
敕彭书曰： 两城若下，便可将兵南击蜀虏。
人若不知足，既平陇，复望蜀。
每一发兵，头须为白。 彭遂壅谷水灌西城，城未没丈余，嚣将行巡、周宗将蜀救兵到，嚣得出还冀。
汉军食尽，烧辎重，引兵下陇，延、弇亦相随而退。
嚣出兵尾击诸营，彭殿为后拒，故诸将能全师东归。
彭还津乡。
九年，公孙述遣其将任满、田戎、程汎，将数万人乘枋下江关，击破冯骏及田鸿、李玄等。
遂拔夷道、夷陵，据荆门、虎牙。
横江水起浮桥、斗楼，立欑柱绝水道，结营山上，以拒汉兵。
彭数攻之，不利，于是装直进楼船、冒突露桡数千艘。
十一年春，彭与吴汉及诛虏将军刘隆、辅威将军臧宫、骁骑将军刘歆，发南阳、武陵、南郡兵，又发桂阳、零陵、长沙委输棹卒，凡六万余人，骑五千匹，皆会荆门。
吴汉以三郡棹卒多费粮谷，欲罢之。
彭以蜀兵盛，不可遣，上书言状。
帝报彭曰： 大司马习用步骑，不晓水战，荆门之事，一由征南公为重而已。 彭乃令军中募攻浮桥，先登者上赏。
于是偏将军鲁奇应募而前。时天风狂急，奇船逆流而上，直冲浮桥，而欑柱钩不得去，奇等乘势殊死战，因飞炬焚之，风怒火盛，桥楼崩烧。
彭复悉军顺风并进，所向无前。
蜀兵大乱，溺死者数千人。
斩任满，生获程汎，而田戎亡保江州。
彭上刘隆为南郡太守，自率臧宫、刘歆长驱入江关，令军中无得虏掠。
所以，百姓皆奉牛、酒迎劳。
彭见诸耆老，为言大汉哀愍巴蜀久见虏役，故兴师远伐，以讨有罪，为人除害。
让不受其牛、酒。
百姓皆大喜悦，争开门降。
诏彭守益州牧，所下郡，辄行太守事。
彭到江州，以田戎食多，难卒拔，留冯骏守之，自引兵乘利直指垫江，攻破平曲，收其米数十万石。
公孙述使其将延岑、吕鲔、王元及其弟恢悉兵拒广汉及资中，又遣将侯丹率二万余人拒黄石。
彭乃多张疑兵，使护军杨翕与臧宫拒延岑等，自分兵浮江下还江州，溯都江而上，袭击侯丹，大破之。
因晨夜倍道兼行二千余里，径拔武阳。
使精骑驰广都，去成都数十里，势若风雨，所至皆奔散。
初，述闻汉兵在平曲，故遣大兵逆之。
及彭至武阳，绕出延岑军后，蜀地震骇。
述大惊，以杖击地曰： 是何神也！ 
彭所营地名彭亡，闻而恶之，欲徙，会日暮，蜀刺客诈为亡奴降，夜刺杀彭。
彭首破荆门，长驱武阳，持军整齐，秋豪无犯。
邛穀王任贵闻彭威信，数千里遣使迎降。
会彭已薨，帝尽以任贵所献赐彭妻子，谥曰壮侯。
蜀人怜之，为立庙武阳，岁时祠焉。
子遵嗣，徒封细阳侯。
十三年，帝思彭功，复封遵弟淮为穀阳侯。
遵永平中为屯骑校尉。
遵卒，子伉嗣。
伉卒，子杞嗣，元初三年，坐事失国。
建光元年，安帝复封杞细阳侯，顺帝时为光禄勋。
杞卒，子熙嗣，尚安帝妹涅阳长公主。
少为侍中、虎贲中郎将，朝廷多称其能。
迁魏郡太守，招聘隐逸，与参政事，无为而化。
视事二年，舆人歌之曰： 我有枳棘，岑君伐之。
我有蟊贼，岑君遏之。
狗吠不惊，足下生氂。
含哺鼓腹，焉知凶灾？
我喜我生，独丁斯时。
美矣岑君，於戏休兹！ 
熙卒，子福嗣，为黄门侍郎。
贾复字君文，南阳冠军人也。
少好学，习《尚书》。
事舞阴李生，李生奇之，谓门人曰： 贾君之容貌志气如此，而勤于学，将相之器也。 王莽末，为县掾，迎盐河东，会遇盗贼，等比十余人皆放散其盐，复独完以还县，县中称其信。
时，下江、新市兵起，复亦聚众数百人于羽山，自号将军。
更始立，乃将其众归汉中王刘嘉，以为校尉。
复见更始政乱，诸将放纵，乃说嘉曰： 臣闻图尧、舜之事而不能至者，汤、武是也；图汤、武之事而不能至者，桓、文是也；图桓、文之事而不能至者，六国是也；定六国之规，欲安守之而不能至者，亡六国是也。
今汉室中兴，大王以亲戚为藩辅，天下未定而安守所保，所保得无不可保乎？ 嘉曰： 卿言大，非吾任也。
大司马刘公在河北，必能相施，第持我书往。 复遂辞嘉，受书北度河，及光武于柏人，因邓禹得召见。
光武奇之，禹亦称有将帅节，于是署复破虏将军督盗贼。
复马羸，光武解左骖以赐之。
官属以复后来而好陵折等辈，调补鄗尉，光武曰： 贾督有折冲千里之威，方任以职，勿得擅除。 
光武至信都，以复为偏将军。
及拔邯郸，迁都护将军。
从击青犊于射犬，大战至日中，贼陈坚不却。
光武传召复曰： 吏士皆饥，可且朝饭。 复曰： 先破之，然后食耳！ 于是被羽先登，所向皆靡，贼乃败走。
诸将咸服其勇。
又北与五校战于真定，大破之。
复伤创甚。
光武大惊曰： 我所以不令贾复别将者，为其轻敌也。
果然，失吾名将。
闻其妇有孕，生女邪，我子娶之，生男邪，我女嫁之，不令其忧妻子也。 复病寻愈，追及光武于蓟，相见甚欢，大飨士卒，令复居前，击邺贼，破之。
光武即位，拜为执金吾，封冠军侯。
先度河攻朱鲔于洛阳，与白虎公陈侨战，连破降之。
建武二年，益封穰、朝阳二县。
更始郾王尹尊及诸大将在南方未降者尚多，帝召诸将议兵事，未有言，沉吟久之，乃以檄叩地曰： 郾最强，宛为次，谁当击之？ 复率然对曰： 臣请击郾。 帝笑曰： 执金吾击郾，吾复何忧！
大司马当击宛 。
遂遣复与骑都尉阴识、骁骑将军刘植南度五社津击郾，连破之。
月余，尹尊降，尽定其地。
引东击更始淮阳太守暴汜，汜降，属县悉定。
其秋，南击召陵、新息，平定之。
明年春，迁左将军，别击赤眉于新城、渑池间，连破之。
与帝会宜阳，降赤眉。
复从征伐，未尝丧败，数与诸将溃围解急，身被十二创。
帝以复敢深入，希令远征，而壮其勇节，常自从之，故复少方面之勋。
诸将每论功自伐，复未尝有言。
帝辄曰： 贾君之功，我自知之。 
十三年，定封胶东侯，食郁秩、壮武、下密、即墨、梃、观阳，凡六县。
复知帝欲偃干戈，修文德，不欲功臣拥众京师，乃与高密侯邓禹并剽甲兵，敦儒学。
帝深然之，遂罢左右将军。
复以列侯就第，加位特进。
复为人刚毅方直，多大节。
既还私第，阖门养威重。
朱祐等荐复宜为宰相，帝方以吏事责三公，故功臣并不用。
是时，列侯惟高密、固始、胶东三侯与公卿参议国家大事，恩遇甚厚。
三十一年卒，谥曰刚侯。
子忠嗣。
忠卒，子敏嗣。
建初元年，坐诬告母杀人。
国除。
肃宗更封复小子邯为胶东侯，邯弟宗为即墨侯，各一县。
邯卒，子育嗣。
育卒，子长嗣。
宗字武孺，少有操行，多智略。
初拜郎中，稍迁，建初中为朔方太守。
旧内郡徙人在边者，率多贫弱，为居人所仆役，不得为吏。
宗擢用其任职者，与边吏参选，转相监司，以擿发其奸，或以功次补长吏，故各愿尽死。
匈奴畏之，不敢入塞。
征为长水校尉。
宗兼通儒术，每宴见，常使与少府丁鸿等论议于前。
章和二年卒，朝廷愍惜焉。
子参嗣。
参卒，子建嗣。
元初元年，尚和帝女临颍长公主。
主兼食颍阴、许，合三县，数万户。
时邓太后临朝，光宠最盛，以建为侍中，顺帝时为光禄勋。
论曰：中兴将帅立功名者众矣，惟岑彭、冯异建方面之号，自函谷以西，方城以南，两将之功，实为大焉。
若冯、贾之不伐，岑公之义信，乃足以感三军而怀敌人，故能克成远业，终全其庆也。
昔高祖忌柏人之名，违之以全福；征南恶彭亡之地，留之以生灾。
岂几虑自有明惑，将期数使之然乎？
