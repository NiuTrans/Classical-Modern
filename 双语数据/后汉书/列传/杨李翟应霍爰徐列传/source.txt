杨终字子山，蜀郡成都人也。
年十三，为郡小吏，太守奇其才，遣诣京师受业，习《春秋》，显宗时，征诣兰台，拜校书郎。
建初元年，大旱谷贵，终以为广陵、楚、淮阳、济南之狱，徙者万数，又远屯绝域，吏民怨旷，乃上疏曰：臣闻 善善及子孙，恶恶止其身 ，百王常典，不易之道也。
秦政酷烈，违忤天心，一人有罪，延及三族。
高祖平乱，约法三章。
太宗至仁，除去收孥。
万姓廓然，蒙被更生，泽及昆虫，功垂万世。
陛下圣明，德被四表。
今以比年久旱，灾疫未息，躬自菲薄，广访失得，三代之隆，无以加焉。
臣窃桉《春秋》水旱之变，皆应暴急，惠不下流。
自永平以来，仍连大狱，有司穷考，转相牵引，掠考冤滥，家属徒边。
加以北征匈奴，西开三十六国，频年服役，转输烦费。
又远屯伊吾，楼兰、车师、戊己，民怀土思，怨结边域。
传曰： 安土重居，谓之众庶。 
昔殷民近迁洛邑，且犹怨望，何况去中土之肥饶，寄不毛之荒极乎？
且南方暑湿，障毒互生。
愁困之民，足以感动天地，移变阴阳矣。
陛下留念省察，以济元元。
书奏，肃宗下其章。
司空第五伦亦同终议。
太尉牟融、司徒鲍昱、校书郎班固等难伦，以施行既久，孝子无改父之道，先帝所建，不宜回异。
终复上书曰： 秦筑长城，功役繁兴，胡亥不革，卒亡四海。
故孝元弃珠崖之郡，光武绝西域之国，不以介鳞易我衣裳。
鲁文公毁泉台，《春秋》讥之曰 先祖为之而己毁之，不如勿居而己 ，以其无妨害于民也。
襄公作三军。昭公舍之，君子大其复古，以为不舍则有害于民也。
今伊吾之役，楼兰之屯，久而未还，非天意也。 
帝从之，听还徙者，悉罢边屯。
终又言： 宣帝博征群儒，论定《五经》于石渠阁。
方今天下少事，学者得成其业，而章句之徒，破坏大体。
宜如石渠故事，永为后世则。 
于是诏诸儒于白虎观论考同异焉。
会终坐事系狱，博士赵博、校书郎班固、贾逵等，以终深晓《春秋》，学多异闻，表请之，终又上书自讼，即日贳出，乃得与于白虎观焉。
后受诏删《太史公书》为十余万言。
时，太后兄卫尉马廖，谨笃自守，不训诸子。
终与廖交善，以书戒之曰：终闻尧、舜之民，可比屋而封；桀、纣之民，可比屋而诛，何者？
尧、舜为之堤防，桀、纣示之骄奢故也。
《诗》曰： 皎皎练丝，在所染之。 
上智下愚，谓之不移；中庸之流，要在教化。
《春秋》杀太子母弟，直称君甚恶之者，坐失教也。
《礼》制，人君之子年八岁，为置少搏，教之书计，以开其明；十五置太傅，教之经典，以道其志。
汉兴，诸侯王不力教诲，多触禁忌，故有亡国之祸，而乏嘉善之称。
今君位地尊重，海内所望，岂可不临深履薄，以为至戒！
黄门郎年幼，血气方盛，既无长君退让之风，而要结轻狡无行之客，纵而莫诲，视成任性，鉴念前往，可为寒心。
君侯诚宜以临深履薄为戒。
廖不纳。
子豫后坐县书诽谤，廖以就国。
终兄凤为郡吏，太守廉范为州所考，遣凤侯终，终为范游说，坐徙北地。
帝东巡狩，凤皇黄龙并集，终赞颂嘉瑞，上述祖宗鸿业，凡十五章，奏上，诏贳还故郡。
著《春秋外传》十二篇，改定章句十五万言。
永元十二年，征拜郎中，以病卒。
李法字伯度，汉中南郑人也。
博通群书，性刚而有节。
和帝永元九年，应贤艮方正对策。除博士，迁侍中、光禄大夫。
岁余，上疏以为朝政苛碎，违永平、建初故事；宦官权重，椒房宠盛，又讥史官记事不实，后世有识，寻功计德，必不明信。
坐失旨，下有司，免为庶人，还乡里，杜门自守。
故人儒生时有侯之者，言谈之次，问其不合上意之由，法未尝应对。
友人固问之，法曰： 鄙夫可与事君乎哉？
敬患失之，无所不至。
孟子有言： 夫仁者如射，正己而后发。
发而不中，不怨胜己者，反诸身而已矣。  
在家八年，征拜议郎、谏议大夫，正言极辞，无改于旧。
出为汝南太守，政有声迹。
后归乡里，卒于家。
翟酺字子超，广汉雒人也。
四世传《诗》。
酺好《老子》，尤善图纬、天文、历算。
以报舅仇，当徙日南，亡于长安，为卜相工，后牧羊凉州。
遇赦还。
仕郡，征拜议郎，迁侍中。
时，尚书有缺，诏将大夫六百石以上试对政事、天文、道术，以高第者补之。
自恃能高，而忌故太史令孙懿，恐其先用，乃往侯懿。
既坐，言无所及，唯涕泣流连。
懿怪而问之，酺曰： 图书有汉贼孙登，将以才智为中官所害。观君表相，似当应之。
酺受恩接，凄怆君之祸耳！ 
懿忧惧，移病不试。
由是酺对第一，拜尚书。
时，安帝始亲政事，追感祖母宋贵人，悉封其家。
又元舅耿宝及皇后兄弟阎显等并用威权。酺上疏谏曰：臣闻微子佯狂而去殷，叔孙通背秦而归汉，彼非自疏其君，时不可也。
臣何殊绝之恩，蒙值不讳之政，岂敢雷同受宠，而以戴天履地。
伏惟陛下应天履祚，历值中兴，当建太平之功，而未闻致化之道。
盖远者难明，请以近事征之。
昔窦、邓之宠，倾动四方，兼官重绂，盈金积货，至使议弄神器，改更社稷。
岂不以势尊威广，以致斯患乎？
及其破坏，头颡堕地，愿为孤豚，岂可得哉！
未致贵无渐失必暴，受爵非道殃必疾。
今外戚宠幸，功均造化，汉元以来，未有等比。
陛下诚仁恩周洽，以亲九族。
然禄去公室，政移私门，覆车重寻，宁无摧折。
而朝臣在位，莫肯正议，翕翕訾訾，更相佐附。
臣恐威权外假，归之良难，虎翼一奋，卒不可制。
故孔子曰： 吐珠于泽，谁能不含 ；老子称 国之利器，不可以示人 。
此最安危之极戒，社稷之深计也。夫俭德之恭，政存约节。
故文帝爱百金于露台，饰帷帐于皁囊。
或有讥其俭者，上曰： 朕为天下守财耳，岂得妄用之哉！ 
至仓谷腐而不可食，钱贯朽而不可校。
今自初政已来，日月未久，费用赏赐已不可算。
敛天下之财，积无功之家，帑藏单尽，民物凋伤，卒有不虞，复当重赋百姓，怨叛既生，危乱可待也。昔成王之政，周公在前，邵公在后，毕公在左，史佚在右，四子挟而维之。
目见正容，耳闻正言，一日即位，天下旷然，言其法度素定也。
今陛下有成王之尊而无数子之佐，虽欲崇雍熙，致太平，其可得乎？自去年已来，灾谴频数，地坼天崩，高岸为谷。
修身恐惧，则转祸为福；轻慢天戒，则其害弥深。
愿陛下亲自劳恤，研精致思，勉求忠贞之臣，诛远佞谄之党，损玉堂之盛，尊天爵之重，割情欲之欢，罢宴私之好。
帝王图籍，陈列左右，心存亡国所以失之，鉴观兴王所以得之，庶灾害可息，丰年可招矣。
书奏不省，而外戚宠臣咸畏恶之。
延光三年，出为酒泉太守。
叛羌千余骑徙敦煌来抄郡界，酺赴击，斩首九百级，羌众几尽，威名大震。
迁京兆尹。
顺帝即位，拜光禄大夫，迁将作大匠。
损省经用，岁息四五千万。
屡因灾异，多所匡正。
由是权贵共诬酺及尚书令高堂芝等交通属托，坐减死归家。
复被章云酺前与河南张楷等谋反，逮诣廷尉。
及杜真等上书讼之，事得明释。
卒于家。
著《援神》、《钩命解诂》十二篇。
初，酺之为大匠，上言： 孝文皇帝始置一经博士，武帝大合天下之书，而孝宣论《六经》于石渠，学者滋盛，弟子万数。
光武初兴，愍其荒废，起太学博士舍、内外讲堂，诸生横巷，为海内所集。
明帝时辟雍始成，欲毁太学，太尉赵憙以为太学、辟雍皆宜兼存，故并传至今。
而顷者颓废，至为园采刍牧之处。
宜更修缮，诱进后学。 
帝从之。
酺免后，遂起太学。更开拓房室，学者为酺立碑铭于学云。
应奉字世叔，汝南南顿人也。
曾祖父顺，字华仲，和帝时为河南尹、将作大匠，公廉约己，明达政事。
生十子，皆有才学。
中子叠，江夏太守，叠生郴，武陵太守。
郴生奉。
奉少聪明，自为童兒及长，凡所经履，莫不暗记。
读书五行并下。
为郡决曹史，行部四十二县，录囚徒数百千人。
及还，太守备问之，奉口说罪系姓名，坐状轻重，无所遣脱，时人奇之。
著《汉书后序》，多所述载。
大将军梁冀举茂才。
先是，武陵蛮詹山等四千余人反叛，执县令，屯结连年。诏下公卿议，四府举奉才堪将帅。
永兴元元，拜武陵太守。
到官慰纳，山等皆悉降散。
于是兴学校，举仄陋，政称变俗。
坐公事免。
延熹中，武陵蛮复寇乱荆州，车骑将军冯绲以奉有威恩，为蛮夷所服，上请与俱征。
拜从事中郎。
奉勤设方略，贼破军罢，绲推功于奉，荐为司隶校尉。
纠举奸违，不避豪威，以严厉为名。
及邓皇后败，而田贵人见幸，桓帝有建立之议。
奉以田氏微贱，不宜超登后位，上书谏曰： 臣闻周纳狄女，襄王出居于郑；汉立飞燕，成帝胤嗣泯绝。
母后之重，兴废所因。
宜思《关雎》之所求，远五禁之所忌。 
帝纳其言，竟立窦皇后。
及党事起，奉乃慨然以疾自退。
追愍屈原，因以自伤，著《感骚》三十篇，数万言。
诸公多荐举，会病卒。
子劭。
劭字仲远。
少笃学，博览多闻。
灵帝时举孝廉，辟车骑将军何苗掾。
中平二年，汉阳贼边章、韩遂与羌胡为寇，东侵三辅，时遣车骑将军后甫嵩西讨之。
嵩请发乌桓三千人。
北军中侯邹靖上言： 乌桓众弱，宜开募鲜卑。 
事下四府，大将军掾韩卓议，以为： 乌桓兵寡，而与鲜卑世为仇敌，若乌桓被发，则鲜卑必袭其家。
乌桓闻之，当复弃军还救。
非唯无益于实，乃更沮三军之情。
邹靖居近边塞，究其态诈。
若令靖募鲜卑轻骑五千，必有破敌之效。 
邵驳之曰：鲜卑隔在漠北，犬羊为群，无君长之帅，庐落之居，而天性贪暴，不拘信义，故数犯障塞，且无宁岁。
唯至互市，乃来靡服。
苟欲中国珍货，非为畏威怀德。
计获事足，旋踵为害。
是以朝家外而不内，盖为此也。
往者匈奴反叛，度辽将军马续、乌桓校尉王元发鲜卑五千余骑，又武威太守赵冲亦率鲜卑征讨叛羌。
斩获丑虏，既不足言，而鲜卑越溢，多为不法。
裁以军令，则忿戾作乱；制御小缓，则陆掠残害。
劫居人，抄商旅，啖人牛羊，略人兵马。
得赏既多，不肯去，复欲以物买铁。
边将不听，便取缣帛聚欲烧之。
边将恐怖，畏其反叛，辞谢抚顺，无敢拒违。
今狡寇未殄，而羌为巨害，如或致悔，其可追乎？
臣愚以为可募陇西羌胡守善不叛者，简直精勇，多其牢赏。
太守李参沉静有谋，必能奖厉得其死力。
当思渐消之略，不可仓卒望也。
韩卓复与劭相难反复。
于是诏百官大会朝堂，皆从劭议。
三年，举高第，再迁，六年，拜太山太守。
初平二年，黄巾三十万众入郡界。
劭纠率文武连与贼战，前后斩首数千级，获生口老弱万余人，辎重二千两，贼皆退却，郡内以安。
兴平元年，前太尉曹嵩及子德从琅邪入太山，劭遣兵迎之，未到，而徐州牧陶谦素怨嵩子操数击之，乃使轻骑追嵩、德，并杀之于郡界。
劭畏操诛，弃郡奔冀州牧袁绍。
初，安帝时河间人尹次、颍川人史玉皆坐杀人当死，次兄初及玉母军并诣官曹求代其命，而缢而物故。
尚书陈忠以罪疑从轻，议活次、玉。
劭后追驳之，据正典刑，有可存者。
其议曰：《尚书》称 天秩有礼，五服五章哉。
天讨有罪，五刑五用哉 。
而孙卿亦云： 凡制刑之本，将以禁暴恶，且惩其末也，凡爵列、官秩、赏庆、刑威，皆以类相从，使当其实也。 
若德不副位，能不称官，赏不酬功，刑不应罪，不祥莫大焉。
杀人者死，伤人者刑，此百王之定制，有法之成科。
高祖入关，虽尚约法，然杀人者死，亦无宽降。
夫时化则刑重，时乱则刑轻。
《书》曰 刑罚时轻时重 ，此之谓也。
今次、玉公以清时释其私憾，阻兵安忍，僵尸道路。朝思在宽，幸至冬狱，而初、军愚狷，妄自投毙。
昔召忽亲死子纠之难，而孔子曰 经于沟读，人莫之知 。
朝氏之父非错刻峻，遂能自陨其命，班固亦云 不知赵母指括以全其宗 。
传曰 仆妾感慨而致死者，非能义勇，顾无虑耳 。
夫刑罚威狱，以类天之震燿杀戮也；温慈和惠，以放天之生殖长育也。是故春一草枯则为灾，秋一木华亦为异。
今杀无罪之初、军，而活当死之次、玉，其为枯华，不亦然乎？
陈忠不详制刑之本，而信一时之仁，遂广引八议求生之端。
夫亲故贤能功贵勤宾，岂有次、玉当罪之科哉？
若乃小大以情，原心定罪，此为求生，非谓代死可以生也。
败法乱政，悔其可追。
劭凡为驳议三十篇，皆此类也。
又删定律令为《汉仪》，建安元年乃奏之。
曰：夫国之大事，莫尚载籍。
载籍也者，决嫌疑，明是非，赏刑之宜，允获厥中，俾后之人永为监焉。
故胶西相董仲舒老病致仕，朝廷每有政议，数遣廷尉张汤亲至陋巷，问其得失。
于是作《春秋决狱》二百三十二事，动以经对，言之详矣，逆臣董卓，荡覆王室，典宪焚燎，靡有孑遣，开辟以来，莫或兹酷。
今大驾东迈，巡省许都，拔出险难，其命惟新。
臣累世受恩，荣祚丰衍，窃不自揆，贪少云补，辄撰具《律本章句》、《尚书旧事》、《廷尉板令》、《决事比例》、《司徒都目》、《五曹诏书》及《春秋断狱》凡二百五十篇。
蠲去复重，为之节文。
又集驳议三十篇，以类相从，凡八十二事。
其见《汉书》二十五，《汉纪》四，皆删叙润色，以全本体。
其二十六，博采古今瑰玮之士，文章焕炳，德义可观。
其二十七，臣所创造。
岂自谓必合道衷，心焉愤邑，聊以藉手。
昔郑人以乾鼠为璞，鬻之于周，宋愚夫亦宝燕石，缇十重。
夫睹之者掩口卢胡而笑，斯文之族，无乃类旃。《左氏》实云虽有姬姜丝麻，不弃憔悴菅蒯，盖所以代匮也。
是用敢露顽才，厕于明哲之末。
虽未足纲纪国体，宣洽时雍，庶几观察，增阐圣听。惟因万机之余暇，游意省览焉。
献帝善之。
二年，诏拜劭为袁绍军谋校尉。
时始迁都于许，旧章堙没，书记罕存。
劭慨然叹息，乃缀集所闻，著《汉官礼仪故事》，凡朝廷制度，百官典式，多劭所立。
初，父奉为司隶时，并下诸官府郡国，各上前人像赞，劭乃连缀其名，录为《状人纪》。
又论当时行事，著《中汉辑序》。
撰《风俗通》，以辩物类名号，释时俗嫌疑。
文虽不典，后世服其洽闻。
凡所著述百三十六篇。
又集解《汉书》，皆传于时。
后卒于鄴。
弟子瑒、璩，并以文才称。
中兴初，有应妪者，生四子而寡。
见神光照社，试探之，乃得黄金。
自是诸子宦学，并有才名，至玚七世通显。
霍谞字叔智，魏郡鄴人也。
少为诸生，明经。
有人诬谞舅宋光于大将军梁商者，以为妄刊章文，坐系洛阳诏狱，掠考困极。
谞时年十五，奏记于商曰：将军天覆厚恩，愍舅光冤结，前者温教许为平议，虽未下吏断决其事，已蒙神明顾省之听。
皇天后土，实闻德音。
窃独踊跃，私自庆幸。
谞闻《春秋》之义，原情定过，赦事诛意，故许止虽弑君而不罪，赵盾以纵贼而见书。
此仲尼所以垂王法，汉世所宜遵前修也。
传曰： 人心不同，譬若其面。 
斯盖谓大小窳隆丑美之形，至于鼻目众窍毛发之状，未有不然者也。
情之异者，刚柔舒急倨敬之间。
至于趋利避害，畏死乐生，亦复均也。
谞与光骨肉，义有相隐，言其冤滥，未必可谅，且以人情平论其理。光衣冠子孙，径路平易，位极州郡，日望征辟，亦无瑕秽纤介之累，无故刊定诏书，欲以何名？
就有所疑，当求其便安，岂有触冒死祸，以解细微？
譬犹疗饥于附子，止渴于鸩毒，未入肠胃，已绝咽喉，岂可为哉！
昔东海孝妇见枉不辜，幽灵感革，天应枯旱。
光之所坐，情既可原，守阙连年，而终不见理。
呼嗟紫宫之门，泣血两观之下，伤和致灾，为害滋甚。
凡事更赦令，不应复案。
夫以罪刑明白，尚蒙天恩，岂有冤谤无征，反不得理？
是为刑宥正罪，戮加诬侵也。
不偏不党，其若是乎？
明将军德盛位尊，人臣无二，言行动天地，举厝移阴阳，诚能留神，沛然晓察，必有于公高门之福，和气立应，天下幸甚。
商高谞才志，即为奏原光罪，由是显名。
仕郡，举孝廉，稍迁金城太守。
性明达笃厚，能以恩信化诱殊俗，甚为羌胡所敬服。
遭母忧，自上归行丧。
服阙，公车征，再迁北海相，入为尚书仆射。
是时，大将军梁冀贵戚秉权，自公卿以下莫敢违忤。
谞与尚书令尹勋数奏其事，又因陛见陈闻罪失。
及冀诛后，桓帝嘉其忠节，封鄴都亭侯。
前后固让，不许。
出为河南尹，迁司隶校尉，转少府、廷尉，卒官。
子俊，安定太守。
爰延字季平，陈留外黄人也。
清苦好学，能通经教授。
性质悫，少言辞。
县令陇西牛述好士知人，乃礼请延为廷掾，范丹为功曹，濮阳潜为主籍，常共言谈而已。
后令史昭以为乡啬夫，仁化大行，人但闻啬夫，不知郡县。
在事二年，州府礼请，不就。
桓帝时征博士，太尉杨秉等举贤良方正，再迁为侍中。
帝游上林苑，从容问延曰： 朕何如主也？ 
对曰： 陛下为汉中主。 
帝曰： 何以言之？ 
对曰： 尚书令陈蕃任事则化，中常侍黄门豫政则乱，是以知陛下可与为善，可与为非。 
帝曰： 昔朱云廷折栏槛，今侍中面称朕违，敬闻阙矣。 
拜五官中郎将，转长水校尉，迁魏郡太守，征拜大鸿胪。
帝以延儒生，常特宴见。
时，太史令上言客星经帝坐，帝密以问延。
延因上封事曰：臣闻天子尊无为上，故天以为子，位临臣庶，威重四海。
动静以礼，则星辰顺序；意在邪僻，则晷度错违。
陛下以河南尹邓万有龙潜之旧，封为通侯，恩重公卿，惠丰宗室。
加顷引见，与之对博，上下黩，有亏尊严。
臣闻之，帝左右者，所以咨政德也。
故周公戒成王曰 其朋其朋 ，言慎所与也。
昔宋闵公与强臣共博，列妇人于侧，积此无礼，以致大灾。
武帝与幸臣李延年、韩嫣同卧起，尊爵重赐，情欲无，遂生骄淫之心，行不义之事，卒延年被戮，嫣伏其事。
夫爱之则不觉其过，恶之则不知其善，所以事多放滥，物情生怨。
故王者赏人必酬其功，爵人必甄其德。善人同处，则日闻嘉训；恶人从游，则日生邪情。
孔子曰： 益者三友，损者三友。 
邪臣惑君，乱妾危主，以非所言则悦于耳，以非所行则玩于目，故令人君不能远之。
仲尼曰： 惟女子与小人为难养，近之则不逊，远之则怨。 
盖圣人之明戒也！
昔光武皇帝与严光俱寝，上天之异，其夕即见。
夫以光武之圣德，严光之高贤，君臣合道，尚降此变，幸况陛下今所亲幸，以贱为贵，以卑为尊哉？
惟陛下远谗谀之人，纳謇謇之士，除左右之权，寤宦官之敝。
使积善日熙，佞恶消殄，则乾灾可除。
帝省其奏。
因以病自上，乞骸骨还家。灵帝复特征，不行，病卒。
子骥，白马令，亦称善士。
徐璆字孟玉，广陵海西人也。
父淑，度辽将军，有名于边。
璆少博学，辟公府，举高第。
稍迁荆州刺史。时，董太后姊子张忠为南阳太守，因势放滥，臧罢数亿。
璆临当之部，太后遣中常侍以忠属璆。
璆对曰： 臣身为国，不敢闻命。 
太后怒，遽征忠为司隶校尉，以相威临。
璆到州，举奏忠臧余一亿，使冠军县上簿诣大司农，以彰暴其事。
又奏五郡太守及属县有臧污者，悉征案罪，威风大行。
中平元年，与中郎将朱俊击黄巾贼于宛，破之。
张忠怨璆，与诸阉官构造无端，璆遂以罪征。
有破贼功，得免官归家。
后再征，迁汝南太守，转东海相，所在化行。
献帝迁许，以廷尉征，当诣京师，道为袁术所劫，授璆以上公之位。
璆乃叹曰： 龚胜、鲍宣，独何人哉？
守之必死！ 
术不敢逼。
术死军破，璆得其盗国玺，及还许，上之，并送前所假汝南、东海二郡印绶。
司徒赵温谓璆曰： 君遭大难，犹存此邪？ 
璆曰： 昔苏武困于匈奴，不队七尺之节，况此方寸印乎？ 
后拜太常，使持节拜曹操为丞相。
操以相让璆，璆不敢当。
卒于官。
