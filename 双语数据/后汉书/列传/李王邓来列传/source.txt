李通，字次元，南阳宛人也。
世以贷殖著姓。
父守，身长九尺，容貌绝异，为人严毅，居家如官廷。
初事刘歆，好星历谶记，为王莽宗卿师。
通亦为五威将军从事，出补巫丞，有能名。
莽未，百姓愁怨，通素闻守说谶云 刘氏复兴，李氏为辅 ，私常怀之。
且居家富逸，为闾里雄，以此不乐为吏，乃自免归。
及下江、新市兵起，南阳骚动，通从弟轶，亦素好事，乃共计议曰： 今四方扰乱，新室且亡，汉当更兴。
南阳宗室，独刘伯升兄弟泛爱容众，可与谋大事。 通笑曰： 吾意也。 会光武避吏在宛，通闻之，即遣轶往迎光武。
光武初以通士君子相慕也，故往答之。
及相见，共语移日，握手极欢。
通因具言谶文事，光武初殊不意，未敢当之。
时守在长安，光武乃微观通曰： 即如此，当如宗卿师何？ 通曰： 已自有度矣。 因复备言其计。
光武既深知通意，乃遂相约结，定谋议，期以材官都试骑士日，欲劫前队大夫及属正，因以号令大众。
乃使光武与轶归舂陵，举兵以相应。
遣从兄子季之长安，以事报守。
季于道病死，守密知之，欲亡归。
素与邑人黄显相善，时显为中郎将，闻之，谓守曰： 今关门禁严，君状貌非心，将以此安之？
不如诣阙自归。
事既未然，脱可免祸。 守从其计，即上书归死，章未及报，留阙下。
会事发觉，通得亡走，莽闻之，乃系守于狱。
而黄显为请曰： 守闻子无状，不敢逃亡，守义自信，归命宫阙。
臣显愿质守俱东，晓说其子。
如遂悖逆，令守北向刎首，以谢大恩。 莽然其言。
会前队复上通起兵之状，莽怒，欲杀守，显争之，遂并被诛，及守家在长安者尽杀之。
南阳亦诛通兄弟、门宗六十四人，皆焚尸宛市。
时，汉兵亦已大合。
通与光武、李轶相遇棘阳，遂共破前队，杀甄阜、梁丘赐。
更始立，以通为柱国大将军、辅汉侯。
从至长安，更拜为大将军，封西平王；轶为舞阴王；通从弟松为丞相。
更始使通持节还镇荆州，通因娶光武女弟伯姬，是为宁平公主。
光武即位，征通为卫尉。
建武二年，封固始侯，拜大司农。
帝每征讨四方，常令通居守京师，镇百姓，修宫室，起学宫。
五年春，代王梁为前将军。
六年夏，领破奸将军侯进、捕虏将军王霸等十营击汉中贼。
公孙述遣兵赴救，通等与战于西城，破之，还，屯田顺阳。
时，天下略定，通思欲避荣宠，以病上书乞身。
诏下公卿群臣议。大司徒侯霸等曰： 王莽篡汉，倾乱天下。
通怀伊、吕、萧、曹之谋，建造大策，扶助神灵，辅成圣德。
破家为国。忘身奉主，有扶危存亡之义。
功德最高，海内所闻。
通以天下平定，谦让辞位。
夫安不忘危，宜令通居职疗疾。
欲就诸侯，不可听。 于是诏通勉致医药，以时视事。
其夏，引拜为大司空。
通布衣唱义，助成大业，重以宁平公主故，特见亲重。
然性谦恭，常欲避权势。
素有消疾，自为宰相，谢病不视事，连年乞骸骨，帝每优宠之。
令以公位归第养疾，通复固辞。
积二岁，乃听上大司空印绶，以特进奉朝请。
有司奏请封诸皇子，帝感通首创大谋，即日封通少子雄为召陵侯。
每幸南阳，常遣使者以太牢祠通父冢。
十八年卒，谥曰恭侯。
帝及皇后亲临吊，送葬。
子音嗣。音卒，子定嗣。定卒，子黄嗣。黄卒，子寿嗣。
李轶后为朱鲔所杀。
更始之败，李松战死，唯通能以功名终。
永平中，显宗幸宛，诏诸李随安众宗室会见，并受赏赐，恩宠笃焉。
论曰：子曰： 富与贵是人之所欲，不以其道得之，不处也。 李通岂知夫所欲而未识以道者乎！
夫天道性命，圣人难言之，况乃亿测微隐，猖狂无妄之福，污灭亲宗，以觖一切之功哉！
昔蒙穀负书，不徇楚难；即墨用齐，义雪燕耻。
彼之趣舍所立，其殆与通异乎？
王常字颜卿，颍川舞阳人也。
王莽未，为弟报仇，亡命江夏。
久之，与王凤、王匡等起兵云杜绿林中，聚众数万人，以常为偏裨，攻傍县。
后与成丹、张卬别入南郡蓝口，号下江兵。
王莽遣严尤、陈茂击破之。
常与丹、卬收散卒入蒌谿，劫略钟、龙间，众复振。
引军与刑州牧战于上唐，大破之，遂北至宜秋。
是时，汉兵与新市、平林众俱败于小长安，各欲解去。
伯升闻下江军在宜秋，即与光武及李通俱造常壁，曰： 愿见下江一贤将，议大事。 成丹、张卬共推遣常。
伯升见常，说以合从之利。
常大悟，曰： 王莽篡弑，残虐天下，百姓思汉，故豪杰并起。
今刘氏复兴，即真主也。
诚思出身为用，辅成大功。 伯升曰： 如事成，岂敢独飨之哉！ 遂与常深相结而去。
常还，具为丹、卬言之。
丹、卬负其从，皆曰： 大丈夫既起，当各自为主，何故受人制乎？ 常心独归汉，乃稍晓说其将帅曰： 往者成、哀衰微无嗣，故王莽得承间篡位。
既有天下，而政令苛酷，积失百姓之心。
民之讴吟思汉，非一日也，故使吾属因此得起。
夫民所怨者，天所去也；民所思者，天所与也。
举大事，必当下顺民心，上合天意，功乃可成。
若负强恃勇，触情恣欲，虽得天下，必复失之。
以秦、项之势，尚至夷覆，况今布衣相聚草泽？
以此行之，灭亡之道也。
今南阳诸刘举宗起兵，观其来议事者，皆有深计大虑，王公之才，与之并合，必成大功，此天所以祐吾属也。 下江诸将虽屈强少识，然素敬常，乃皆谢曰： 无王将军，吾属几陷于不义。
愿敬受教。 即引兵与汉军及新市、平林合。
于是诸部齐心同力，锐气益壮，遂俱进，破杀甄阜、梁丘赐。
及诸将议立宗室，唯常与南阳士大夫同意欲立伯升，而朱鲔、张卬等不听。
及更始立，以常为廷尉、大将军，封知命侯。
别徇汝南、沛郡，还入昆阳，与光武共击破王寻、王邑。
更始西都长安，以常行南阳太守事，令专命诛赏，封为邓王，食八县，赐姓刘氏。
常性恭俭，遵法度，南方称之。
更始败，建武二年夏，常将妻子诣洛阳，肉袒自归。
光武见常甚欢，劳之曰： 王廷尉良苦。
每念往时共更艰厄，何日忘之。
莫往莫来，岂违平生之言乎？ 常顿首谢曰： 臣蒙大命，得以鞭策托身陛下。
始遇宜秋，后会昆阳，幸赖灵武，辄成断金。
更始不量愚臣，任以南州。
赤眉之难，丧心失望，以为天下复失纲纪。
闻陛下即位河北，心开目明，今得见阙庭，死于遗恨。 帝笑曰： 吾与廷尉戏耳。
吾见廷尉，不忧南方矣。 乃召公卿将军以下大会，具为群臣言： 常以匹夫兴义兵，明于知天命，故更始封为知命侯。
与吾相遇兵中，尤相厚善。 特加赏赐，拜为左曹，封山桑侯。
后帝于大会中指常谓群臣曰： 此家率下江诸将辅翼汉室，心如金石，真忠臣也。 是日迁常为汉忠将军，遣南击邓奉、董，令诸将皆属焉。
又诏常北击河间、渔阳，平诸屯聚。
五年秋，攻拔湖陵，又与帝会任城，因从破苏茂、庞萌。
进攻下邳，常部当城门战，一日数合，贼反走入城，常追迫之，城上射矢雨下，帝从百余骑自城南高处望，常战力甚，驰遣中黄门诏使引还，贼遂降。
又别率骑都尉王霸共平沛郡贼。
六年春，征还洛阳，令夫人迎常于舞阳，归家上冢。
西屯长安，拒隗嚣。
七年，使使者持玺书，即拜常为横野大将军，位次与诸将绝席。
常别击破隗嚣将高峻于朝那。
嚣遣将过乌氏，常要击破之。
转降保塞羌诸营壁，皆平之。
九年，击内黄贼，破降之。
后北屯故安，拒卢芳。
十二年，薨于屯所，谥曰节侯。
子广嗣。
三十年，徙封石城侯。
永平十四年，坐与楚事相连，国除。
邓晨字伟卿，南阳新野人也。
世吏二千石。
父宏，预章都尉。
晨初聚光武姊元。
王莽末，光武尝与兄伯升及晨俱之宛，与穰人蔡少公等宴语。
少公颇学图谶，言刘秀当为天子。
或曰： 是国师公刘秀乎？ 光武戏曰： 何用知非仆耶？ 坐者皆大笑，晨心独喜。
及光武与家属避吏新野，舍晨庐，甚相亲爱。
晨因谓光武曰： 王莽悖暴，盛夏斩人，此天亡之时也。
往时会宛，独当应耶？ 光武笑不答。
及汉兵起，晨将宾客会棘阳。
汉兵败小长安，诸将多亡家属，光武单马遁走。遇女弟伯姬，与共骑而奔。
前行复见元，超令上马。
元以手捴曰： 行矣，不能相救，无为两没也。 会追兵至，元及三女皆遇害。
汉兵退保棘阳，而新野宰乃污晨宅，焚其冢墓。
宗族皆恚怒，曰： 家自富足，何故随妇家人入汤镬中？ 最终无恨色。
更始立，以晨为偏将军。
与光武略地颍川，俱夜出昆阳城，击破王寻、王邑。
又别徇阳翟以东，至京、密，皆下之。
更始北都洛阳，以晨为常山太守。
会王郎反，光武自蓟走信都，晨亦间行会于巨鹿下，自请从击邯郸。
光武曰： 伟卿以一身从我，不如以一郡为我北道主人。 乃遣晨归郡。
光武追铜马、高胡群贼于冀州，晨发积射士千人，又遣委输给军不绝。
光武即位，封晨房子侯。
帝又感悼姊没于乱兵，追封谥元为新野节义长公主，立庙于县西。
封晨长子汎为吴房侯，以奉公主之祀。
建武三年，征晨还京师，数宴见，说故旧平生为欢。
晨从容谓帝曰： 仆竟办之。 帝大笑。
从幸章陵，拜光禄大夫，使持节监执金吾贾复等击平邵陵、新息贼。
四年，从幸寿春，留镇九江。
晨好乐郡职，由是复拜为中山太守，吏民称之，常为冀州高第。
十三年，更封南侯。
入奉朝请，复为汝南太守。
十八年，行幸章陵，征晨行廷尉事。
从至新野，置酒酣宴，赏赐数百千万，复遣归郡。
晨兴鸿郤陂数千顷田，汝土以殷，鱼稻之饶，流衍它郡。
明年，定封西华侯，复征奉朝请。
二十五年卒，诏遣中谒者备公主官属礼仪，招迎新野主魂，与晨合葬于北芒。
乘舆与中宫亲临丧送葬。
谥曰惠侯。
小子棠嗣，后徙封武当。
棠卒，子固嗣。
固卒，子国嗣。
国卒，子福嗣，永建元年卒，无子，国除。
来歙字君叔，南阳新野人也。
六世祖汉，有才力，武帝世，以光禄大夫副楼船将军杨仆，击破南越、朝鲜。
父仲，哀帝时为谏大夫，娶光武祖姑，生歙。
光武甚亲敬之，数共往来长安。汉兵起，王莽以歙刘氏外属，乃收系之，宾客共篡夺，得免。
更始即位，以歙为吏，从入关。
数言事不用，以病去。
歙女弟为汉中王刘嘉妻，嘉遣人迎歙，因南之汉中。
更始败，歙劝嘉归光武，遂与嘉俱东诣洛阳。
帝见歙，大欢，即解衣为衣之，拜为太中大夫。
是时方以陇、蜀为忧，独谓歙曰： 今西州未附，子阳称帝，道里阻远，诸将方务关东，思西州方略，未知所任，其谋若何？ 歙因自请曰： 臣尝与隗嚣相遇长安。其入始起，以汉为名。
今陛下圣德隆兴，臣愿得奉威命，开以丹青之信，嚣必束手自归，则述自亡之势，不足图也。 
帝然之。
建武三年，歙始使隗嚣。
五年，复持节送马援，因奉玺书于嚣。
既还，复往说嚣。嚣遂遣子恂随歙入质，拜歙为中郎将。
古者列国兵交，使在其间，所以重兵贵和而不任战也，何况承王命籍重质而犯之哉？
君叔虽单车远使，而陛下之外兄也。
害之无损于汉，而随以族灭。昔宋执楚使，遂有析骸易子之祸。
小国犹不可辱，况于万乘之主，重以伯春之命哉！ 歙为人有信义，言行不违，及往来游说，皆可案复，西州士大夫皆信重之，多为其言，故得免而东归。
八年春，歙与征虏将军祭遵袭略阳，遵道病还，分遣精兵随歙，合二千余人，伐山开道，从番须、回中径至略阳，斩嚣守将金梁，因保其城。
嚣大惊曰： 何其神也！ 乃悉兵数万人围略阳，斩山筑堤，激水灌城。
歙与将士固死坚守，矢尽，乃发屋断木以为兵。
嚣尽锐攻之，自春至秋，其士卒疲弊，帝乃大发关东兵，自将上陇，嚣众溃走，围解。
于是置酒高会，劳赐歙，班坐绝席，在诸将之右，赐歙妻缣千匹。
诏使留屯长安，悉监护诸将。
歙因上书曰： 公孙述以陇西、天水为藩蔽，故得延命假息。
今二郡平荡，则述智计穷矣。
宜益选兵马，储积资粮。
昔赵之将帅多贾人，高帝悬之以重赏。
今西州新破，兵人疲馑，若招以财谷，则其众可集。
臣知国家所给非一，用度不足，然有不得已也。 帝然之。
于是大转粮运，诏歙率征西大将军冯异、建威大将军耿弇、虎牙大将军盖延、扬武将军马成、武威将军刘尚入天水，击破公孙述将田弇、赵匡。
明年，攻拔落门，隗嚣支党周宗、赵恢及天水属县皆降。
初王莽世，羌虏多背叛，而隗嚣招怀其酋豪，遂得为用。
及嚣亡后，五谿、先零诸种数为寇掠，皆营堑自守，州郡不能讨。
歙乃大修攻具，率盖延、刘尚及太中大夫马援等进击羌于金城，大破之，斩首虏数千人，获牛羊万余头，谷数十万斛。
又击破襄武贼傅栗卿等。
陇西虽平，而人饥，流者相望。
歙乃倾仓廪，转运诸县，以赈赡之，于是陇右遂安，而凉州流通焉。
十一年，歙与盖延、马成进攻公孙述将王元、环安于河池、下辨，陷之，乘胜遂进。
蜀人大惧，使刺客刺歙，未殊，驰召盖延。
延见歙，因伏悲哀，不能仰视。
歙叱延曰： 虎牙何敢然！
今使者中刺客，无以报国，故呼巨卿，欲相属以军事，而反效儿女子涕泣乎！
刃虽在身，不能勒兵斩公耶！ 延收泪强起，受所诫。
歙自书表曰： 臣夜人定后，为何人所贼伤，中臣要害。
臣不敢自惜，诚恨奉职不称，以为朝廷羞。
夫理国以得贤为本，太中大夫段襄，骨鲠可任，愿陛下裁察。
又臣兄弟不肖，终恐被罪，陛下哀怜，数赐教督。 投笔抽刃而绝。
帝闻大惊，省书揽涕，乃赐策曰： 中郎将来歙，攻战连年，平定羌、陇，忧国忘家，忠孝彰著。
遭命遇害，呜呼哀哉！ 使太中大夫赠歙中郎将、征羌侯印绶，谥曰节侯，谒者护丧事。丧还洛阳，乘舆缟素临吊送葬。
以歙有平羌、陇之功，故改汝南之当乡县为征羌国焉。
子褒嗣。
十三年，帝嘉歙忠节，复封歙弟由为宜西侯。
褒子棱，尚显宗女武安公主。
棱早殁，褒卒，以棱子历为嗣。
论曰： 世称来君叔天下信士。
夫专使乎二国之间，岂厌诈谋哉？
而能独以信称者，良其诚心在乎使两义俱安，而己不私其功也。
