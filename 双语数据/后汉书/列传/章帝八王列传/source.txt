孝章皇帝八子：宋贵人生清河孝王庆，梁贵人生和帝，申贵人生济北惠王寿、河间孝王开，四王不载母氏。
千乘贞王伉，建初四年封。
和帝即位，以伉长兄，甚见尊礼立十五年薨。
子宠嗣，一名伏胡。
永元七年，改国名乐安。
立二十八年薨，是为夷王。
父子薨于京师，皆葬洛阳。
子鸿嗣，安帝崩，始就国。
鸿生质帝，质帝立，梁太后下诏，以乐安国土卑湿，租委鲜薄，改封鸿勃海王。
立二十六年薨，是为孝王。
无子，太后立桓帝弟蠡吾侯悝为勃海王，奉鸿祀。
延熹八年，悝谋为不道，有司请废之。帝不忍，乃贬为陶王，食一县。
悝后因中常侍王甫求复国，许谢钱五千万。
帝临崩，遗诏复为勃海王。
悝知非甫功，不肯还谢钱。
甫怒，阴求其过。
初，迎立灵帝，道路流言悝恨不得立，欲抄征书，而中常侍郑飒、中黄门董腾并任侠通剽轻，数与悝交通。
王甫司察，以为有奸，密告司隶校尉段颎。
熹平元年，遂收飒送北寺狱。
使尚书令廉忠诬奏飒等谋迎立悝，大逆不道。
遂招冀州刺史收悝考实，又遣大鸿胪持节与宗正、廷尉之勃海，迫责悝。悝自杀。
妃妾十一人，子女七十人，伎女二十四人，皆死狱中。
傅、相以下，以辅导王不忠，悉伏诛。
悝立二十五年国除。
众庶莫不怜之。
平春悼王全，以建初四年封。其年薨，葬于京师。
无子，国除。
清河孝王庆，母宋贵人。
贵人，宋昌八世孙，扶风平陵人也。
父杨，以恭孝称于乡闾，不应州郡之命。
杨姑即明德马后之外祖母也。
马后闻杨二女皆有才色，迎而训之。
永平末，选入太子宫，甚有宠。
肃宗即位，并为贵人。
建初三年，大贵人生庆，明年立为皇太子，征杨为议郎，褒赐甚渥。
贵人长于人事，供奉长乐宫，身执馈馔，太后怜之。
太后崩后，窦皇后宠盛，以贵人姊妹并幸，庆为太子，心内恶之，与母比阳主谋陷宋氏。
外令兄弟求其纤过，内使御者侦伺得失。
后于掖庭门邀遮得贵人书，云 病思生菟，令家求之 ，因诬言欲作蛊道祝诅，以菟为厌胜之术，日夜毁谮，贵人母子遂渐见疏。
庆出居承禄观，数月，窦后讽掖庭令诬奏前事，请加验实。
七年，帝遂废太子庆而立皇太子，梁贵人子也。
乃下诏曰： 皇太子有失惑无常之性，爰自孩乳，至今益章，恐袭其母凶恶之风，不可以奉宗庙，为天下主。
大义灭亲，况降退乎！
今废庆为清河王。
皇子保育皇后，承训怀衽，导达善性，将成其器。
盖庶子慈母，尚有终身之恩，岂若嫡后事正义明哉！
今以为皇太子。 
遂出贵人姊妹置丙舍，使小黄门蔡伦考实之，皆承讽旨傅致其事，乃载送暴室。
二贵人同时饮药自杀。
帝犹伤之，敕掖庭令葬于樊濯聚。
于是免杨归本郡。
郡县因事复捕系之，杨友人前怀令山阳张峻、左冯翊沛国刘均等奔走解释，得以免罪。
杨失志憔悴，卒于家。
庆时虽幼，而知避嫌畏祸，言不敢及宋氏，帝更怜之，敕皇后令衣服与太子齐等。
太子特亲爱庆，入则共室，出则同舆。
及太子即位，是为和帝，待庆尤渥，诸王莫得为比，常共议私事。
后庆以长，别居丙舍。
永元四年，帝移幸北宫章德殿，讲于白虎观，庆得入省宿止。
帝将诛窦氏，欲得《外戚传》，惧左右不敢使，乃令庆私从千乘王求，夜独内之；又令庆传语中常侍郑众求索故事。
及大将军窦宪诛，庆出居邸，赐奴婢三百人。舆马、钱帛、帷帐、珍宝、玩好充仞其第，又赐中傅以下至左右钱帛各有差。
庆多被病，或时不安，帝朝夕问讯，进膳药，所以垂意甚备。
庆小心恭孝，自以废黜，尤畏事慎法。
每朝谒陵庙，常夜分严装，衣冠待明；约敕官属，不得与诸王车骑竞驱。
常以贵人葬礼有阙，每窃感恨，至四节伏腊，辄祭于私室。
窦氏诛后，始使乳母于城北遥祠。
及窦太后崩，庆求上冢致哀，帝许之，诏太官四时给祭具。
庆垂涕曰： 生虽不获供养，终得奉祭祀，私愿足矣。 
欲求作祠堂，恐有自同恭怀梁后之嫌，遂不敢言。
常泣向左右，以为没齿之恨。
后上言外祖母王年老，遭忧病，下土药，愿乞诣洛阳疗疾。
于是诏宋氏悉归京师，除庆舅衍、俊、盖、暹等皆为郎。
十五年，有司以日食阴盛，奏遣诸王侯就国。
诏曰： 甲子之异，责由一人。
诸王幼稚，早离顾复，弱冠相育，常有《蓼莪》、《凯风》之哀。
选懦之恩，知非国典，且复须留。 
至冬，从祠章陵，诏假诸王羽林骑各四十人。
后中傅卫私为臧盗千余万，诏使案理之，并责庆不举之状。庆曰： 以师傅之尊，选自圣朝，臣愚唯知言从事听，不甚有所纠察。 
帝嘉其对，悉以臧财赐庆。
及帝崩，庆号泣前殿，呕血数升，因以发病。
明年，诸王就国，邓太后特听清河王置中尉、内史，赐什物皆取乘舆上御，以宋衍等并为清河中大夫。
庆到国，下令： 寡人生于深宫，长于朝廷，仰恃明主，垂拱受成。
既以薄祐，早离顾复，属遭大忧，悲怀感伤。
蒙恩大国，职惟籓辅，新去京师，忧心茕茕，夙夜屏营，未知所立。
盖闻智不独理，必须明贤。
今官属并居爵任，失得是均，庶望上遵策戒，下免悔咎。
其纠督非枉，明察典禁，无令孤获怠慢之罪焉。 
邓太后以殇帝襁抱，远虑不虞，留庆长子祐与嫡母耿姬居清河邸。
至秋，帝崩，立祐为嗣，是为安帝。
太后使中黄门送耿姬归国。
帝所生母左姬，字小娥，小娥姊字大娥，犍为人也。
初，伯父圣坐妖言伏诛，家属没官，二娥数岁入掖庭，及长，并有才色。
小娥善《史书》，喜辞赋。
和帝赐诸王宫人，因入清河第。
庆初闻其美，赏傅母以求之。
及后幸爱极盛，姬妾莫比。
姊妹皆卒，葬于京师。
庆立凡二十五年，乃归国。
其年病笃，谓宋衍等曰： 清河埤薄，欲乞骸骨于贵人冢傍下棺而已。
朝廷大恩，犹当应有祠室，庶母子并食，魂灵有所依庇，死复何恨？ 
乃上书太后曰： 臣国土下湿，愿乞骸骨，下从贵人于樊濯，虽殁且不朽矣。
及今口目尚能言视，冒昧干请。
命在呼吸，愿蒙哀怜。 
遂薨，年二十九。
遣司空持节与宗正奉吊祭；又使长乐谒者仆射、中谒者二人副护丧事；赐龙旂九旒，虎贲百人，仪比东海恭王。
太后使掖庭丞送左姬丧，与王合葬广丘。
子愍王虎威嗣。
永初元年，太后封宋衍为盛乡侯，分清河为二国，封庆少子常保为广川王，子女十一人皆为乡公主，食邑奉。
明年，常保薨，无子，国除。
虎威立三年薨，亦无子。
邓太后复立乐安王宠子延平为清河王，是为恭王。
太后崩，有司上言： 清河孝王至德淳懿，载育明圣，承天奉祚，为郊庙主。
汉兴，高皇帝尊父为太上皇，宣帝号父为皇考，序昭穆，置园邑。大宗之义，旧章不忘。
宜上尊号曰孝德皇，皇妣左氏曰孝德后，孝德皇母宋贵人追谥曰敬隐后。 
乃告祠高庙，使司徒持节与大鸿胪奉策书玺绶之清河，追上遵号；又遣中常侍奉太牢祠典，护礼仪侍中刘珍等及宗室列侯皆往会事。
尊陵曰甘陵，庙曰昭庙，置令、丞，设兵车周卫，比章陵。
复以广川益清河国。
尊耿姬为甘陵大贵人。
又封女弟侍男为涅阳长公主，别得为舞阴长公主，久长为濮阳长公主，直得为平氏长公主。
余七主并早卒，故不及进爵，追赠敬隐后女弟小贵人印绶，追封谥宋杨为当阳穆侯。
杨四子皆为列侯，食邑各五千户。
宋氏为卿、校、侍中、大夫、谒者、郎吏十余人。
孝德后异母弟次及达生二人，诸子九人，皆为清河国郎中。
耿贵人者，牟平侯舒之孙也。贵人兄宝，袭封牟平侯。
帝以宝嫡舅，宠遇甚渥，位至大将军，事已见《耿舒传》。
延平立三十五年薨，子蒜嗣。
冲帝崩，征蒜诣京师，将议为嗣。会大将军梁冀与梁太后立质帝，罢归国。
蒜为人严重，动止有度，朝臣太尉李固等莫不归心焉。
初，中常侍曹腾谒蒜，蒜不为礼，宦者由此恶之。
及帝崩，公卿皆正议立蒜，而曹腾说梁冀不听，遂立桓帝。
语在《李固传》。
蒜由此得罪。
建和元年，甘陵人刘文与南郡妖贼刘鲔交通，讹言清河王当统天下，欲共立蒜。
事发觉，文等遂劫清河相谢暠，将至王宫司马门，曰： 当立王为天子，暠为公。 
暠不听，骂之，文因刺杀暠。
于是捕文、鲔诛之。
有司因劾奏蒜，坐贬爵为尉氏侯，徙桂阳，自杀。
立三年，国绝。
梁冀恶清河名，明年，乃改为甘陵。
梁太后立安平孝王子经侯理为甘陵王，奉孝德皇祀，是为威王。
理立二十五年薨，子贞王定嗣。
定立四年薨，子献王忠嗣。
黄巾贼起，忠为国人所执，既而释之。
灵帝以亲亲故，诏复忠国。
忠立十三年薨，嗣子为黄巾所害，建安十一年，以无后，国除。
济北惠王寿，母申贵人，颍川人也，世吏二千石。
贵人年十三，入掖庭。
寿以永元二年封，分太山郡为国。
和帝遵肃宗故事，兄弟皆留京师，恩宠笃密。
有司请遣诸王归籓，不忍许之，及帝崩，乃就国。
永初元年，邓太后封寿舅申转为新亭侯。
寿立三十一年薨，自永初己后，戎狄叛乱，国用不足，始封王薨，减赙钱为千万，布万区；嗣王薨五百万，布五千匹。
时，唯寿最尊亲，特赙钱三千万，布三万匹。
子节王登嗣。
永宁元年，封登弟五人为乡侯，皆别食太山邑。
登立十五年薨，子哀王多嗣。
多立三年薨，无子。
永和四年，立战乡侯安国为济北王，是为王。
安国立七年薨，子孝王次嗣。
本初元年，封次弟猛为亭侯。
次九岁丧父，至孝。
建和元年，梁太后下诏曰： 济北王次以幼年守籓，躬履孝道，父没哀恸，焦毁过礼，草庐土席，衰杖在身，头不批沐，体生疮肿。
谅暗已来二十八月，自诸国有忧，未之闻也，朝廷甚嘉焉。
《书》不云乎： 用德章厥善。 
《诗》云： 孝子不匮，永锡尔类。 
今增次封五千户，广其土字，以尉孝子恻隐之劳。 
次立十七年薨，子鸾嗣。
鸾薨，子政嗣。
政薨，无子，建安十一年，国除。
河间孝王开，以永元二年封，分乐成、勃海、涿郡为国。
延平元年就国。
开奉遵法度，吏人敬之。
永宁元年，邓太后封开子翼为平原王，奉怀王胜祀；子德为安平王，奉乐成王党祀。
开立四十二年薨，子惠王政嗣。
政傲，不奉法宪，顺帝以侍御史吴郡沈景有强能称，故擢为河间相。
景到国谒王，王不正服，箕踞殿上。
侍郎赞拜，景峙不为礼。
问王所在，虎贲曰： 是非王邪？ 景曰： 王不服，常人何别！
今相谒王，岂谒无礼者邪！ 
王惭而更服，景然后拜。
出住宫门外，请王傅责之曰： 前发京师，陛下见受诏，以王不恭，使相检督。
诸君空受爵禄，而无训导之义。 
因奏治罪，诏书让政而诘责傅。
景因捕诸奸人上案其罪，杀戮尤恶者数十人，出冤狱百余人。
政遂为改节，悔过自修。
阳嘉元年，封政弟十三人皆为亭侯。
政立十年薨，子贞王建嗣。
建立十年薨，子安王利嗣。
利立二十八年薨，子陔嗣。陔立四十一年，魏受禅，以为崇德侯。
蠡吾侯翼，元初六年邓太后征济北、河间王诸子诣京师，奇翼美仪容，故以为平原怀王后焉。留在京师。
岁余，太后崩。
安帝乳母王圣与中常侍江京等谮邓骘兄弟及翼，云与中大夫赵王谋图不轨，窥觎神器，怀大逆心。
贬为都乡侯，遣归河间。
翼于是谢宾客，闭门自处。
永建五年，父开上书，愿分蠡吾县以封翼，顺帝从之。
翼卒，子志嗣，为大将军梁冀所立，是为桓帝。
梁太后诏追尊河间孝王为孝穆皇，夫人赵氏曰孝穆后，庙曰清庙，陵曰乐成陵；蠡吾先侯曰孝崇皇，庙曰列庙，陵曰博陵。
皆置令、丞，使司徒持节奉策书、玺绶，祠以太牢。
建和二年，更封帝弟都乡侯硕为平原王，留博陵，奉翼后。
尊翼夫人马氏为孝崇博园贵人，以涿郡之良乡、故安，河间之蠡吾三县为汤沐邑。
硕嗜酒，多过失，帝令马贵人领王家事。
建安十一年，国除。
解渎亭侯淑，以河间孝王子封。
淑卒，子嗣。
卒，子宏嗣，为大将军窦武所立，是为灵帝。
建宁元年，窦太后诏追遵皇祖淑为孝元皇，夫人夏氏曰孝元后，陵曰敦陵，庙曰靖庙；皇考为孝仁皇，夫人董氏为慎园贵人，陵曰慎陵，庙曰奂庙。
皆置令、丞，使司徒持节之河间奉策书、玺绶，祠以太守，常以岁时遣中常侍持节之河间奉祠。
熹平三年，使使拜河间安王利子康为济南王，奉孝仁皇祀。
康薨，子嗣，建安十二年，为黄巾贼所害。
子开嗣，立十三年，魏受禅，以为崇德侯。
城阳怀王淑，以永元二年分济阴为国。
立五年薨，葬于京师，无子，国除，还并济阴。
广宗殇王万岁，以永元五年封，分巨鹿为国。
其年薨，葬于京师。
无子，国除，并还巨鹿。
平原怀王胜，和帝长子也。
不载母氏。
少有痼疾，延平元年封。
立八年薨，葬于京师。
无子，邓太后立乐安夷王宠子得为平原王，奉胜后，是为哀王。
得立六年薨，无子，永宁元年，太后又立河间王开子都乡侯翼为平原王嗣。安帝废之。国除。
论曰：传称吴子夷昧，甚德而度，有吴国者，必其子孙。
章帝长者，事从敦厚，继祀汉室，咸其苗裔，古人之言信哉！
