高诩包咸魏应伏恭任末景鸾薛汉杜抚召驯杨仁赵晔卫宏董钧丁恭周泽钟兴甄宇楼望程曾张玄李育何休服虔颍容谢该许慎蔡玄
《前书》鲁人申公受《诗》于浮丘伯，为作诂训，是为《鲁诗》；齐人辕固生亦传《诗》，是为《齐诗》；燕人韩婴亦传《诗》，是为《韩诗》；三家皆立博士。赵人毛苌传《诗》，是为《毛诗》，未得立。高诩字季回，平原般人也。
曾祖父嘉，以《鲁诗》授元帝，仕至上谷太守。
父容，少传嘉学，哀、平间为光禄大夫。
诩以父任为郎中，世传《鲁诗》。
以信行清操知名。
王莽篡位，父子称盲，逃，不仕莽世。
光武即位，大司空宋弘荐诩，征为郎，除符离长。
去官，后征为博士。
建武十一年，拜大司农。
在朝以方正称。
十三年，卒官，赐钱及冢田。
包咸字子良，会稽曲阿人也。
少为诸生，受业长安，师事博士右师细君，习《鲁诗》、《论语》。
王莽末，去归乡里，于东海界为赤眉贼所得，遂见拘执。
十余日，咸晨夜诵经自若，贼异而遣之。
因住东海，立精舍讲授。
光武即位，乃归乡里。
太守黄谠署户曹史，欲召咸入授其子。
咸曰： 礼有来学，而无往教。 
谠遂遣子师之。举孝廉，除郎中。
建武中，入授皇太子《论语》，又为其章句。
拜谏议大夫、侍中、右中郎将。
永平五年，迁大鸿胪。
每进见，锡以几杖，入屏不趋，赞事不名。
经传有疑，辄遣小黄门就舍即问。
显宗以咸有师傅恩，而素清苦，常特赏赐珍玩束帛，奉禄增于诸卿，咸皆散与诸生之贫者。
病笃、帝亲辇驾临视。
八年，年七十二，卒于官。
子福，拜郎中，亦以《论语》入授和帝。
魏应字君伯，任城人也。
少好学。
建武初，诣博士受业，习《鲁诗》。
闭门诵习，不交僚党，京师称之。
后归为郡吏，举明经，除济阴王文学。
以疾免官，教授山泽中，徒众常数百人。
永平初，为博士，再迁侍中。
十三年，迁大鸿胪。
十八年，拜光禄大夫。
建初四年，拜五官中郎将，诏入授千乘王伉。
应经明行修，弟子自远方至，著录数千人。
肃宗甚重之，数进见，论难于前，特受赏赐。
时会京师诸儒于白虎观，讲论《五经》同异，使应专掌难问，侍中淳于恭奏之，帝亲临称制，如石渠故事。
明年，出为上党太守，征拜骑都尉，卒于官。
伏恭字叔齐，琅邪东武人，司徒湛之兄子也。
湛弟黯，字稚文，以明《齐诗》，改定章句，作《解说》九篇，位至光禄勋，无子，以恭为后。
恭性孝，事所继母甚谨，少传黯学，以任为郎。
建武四年，除剧令。
视事十三年，以惠政公廉闻。
青州举为尤异，太常试经第一，拜博士，迁常山太守。
郭修学校，教授不辍，由是北州多为伏氏学。
永平二年，代梁松为太仆。
四年，帝临辟雍，于行礼中拜恭为司空，儒者以为荣。
初，父黯章句繁多，恭乃省减浮辞，定为二十万言。
在位九年，以病乞骸骨罢，诏赐千石奉以终其身。
十五年，行幸琅邪，引遇如三公仪。
建初二年冬，肃宗行飨礼，以恭为三老。
年九十，元和元年卒，赐葬显节陵下。
子寿，官至东郡太守。
任末字叔本，蜀郡繁人也。
少习《齐诗》，游京师，教授十余年。
友人董奉德于洛阳病亡，末乃躬推鹿车，载奉德丧致其墓所，由是知名。
为郡功曹，辞以病免。
后奔师丧，于道物故。
临命，敕兄子造曰： 必致我尸于师门，使死而有知，魂灵不惭；如其无知，得土而已。 
造从之。
景鸾字汉伯，广汉梓潼人也。
少随师学经，涉七州之地。
能理《齐诗》、《施氏易》、兼受《河》、《洛》图纬，作《易说》及《诗解》，文句兼取《河》、《洛》，以类相从，名为《交集》。
又撰《礼内外记》，号曰《礼略》。又抄风角杂书，列其占验，作《兴道》一篇。
及作《月令章句》。
凡所著述五十余万言。
数上书陈救灾变之术。
州郡辟命不就，以寿终。
薛汉字公子，淮阳人也。
世习《韩诗》，父子以章句著名。
汉少传父业，尤善说灾异谶纬，教授常数百人。
建武初，为博士，受诏校定图谶。
当世言《诗》者，推汉为长。
永平中，为千乘太守，政有异迹。
后坐楚事辞相连，下狱死。
弟子犍为杜抚、会稽澹台敬伯、钜鹿韩伯高最知名。
杜抚字叔和，犍为武阳人也。
少有高才。
受业于薛汉，定《韩诗章句》。
后归乡里教授。
沈静乐道，举动必以礼。
弟子千余人。后为骠骑将军东平王苍所辟，及苍就国，掾史悉补王官属，未满岁，皆自劾归。
时，抚为大夫，不忍去，苍闻，赐车马财物遣之。
辟太尉府。
建初中，为公车令，数月卒官。
其所作《诗题约义通》，学者传之，曰《杜君法》云。
召驯字伯春，九江寿春人也。
曾祖信臣，元帝时为少府。
父建武中为卷令，俶傥不拘小节。
驯小习《韩诗》，博通书传，以志义闻，乡里号之曰 德行恂恂召伯春 。
累仕州郡，辟司徒府。
建初元年，稍迁骑都尉，侍讲肃宗。
拜左中郎将，入授诸王。
帝嘉其义学，恩宠甚崇。出拜陈留太守，赐刀剑钱物。
元和二年，入为河南尹。
章和二年，代任隗为光禄勋，卒于官，赐冢茔陪园陵。
孙休，位至青州刺史。
杨仁字文义，巴郡阆中人也。
建武中，诣师学习《韩诗》，数年归，静居教授。
仕郡为功曹，举孝廉，除郎。
太常上仁经中博士，仁自以年未五十，不应旧科，上府让选。
显宗特诏补北宫卫士令，引见，问当世政迹。
仁对以宽和任贤，抑黜骄戚为先。
又上便宜十二事，皆当世急务。
帝嘉之，赐以缣钱。
及帝崩，时诸马贵盛，各争欲入宫，仁被甲持戟，严勒门卫，莫敢轻进者。
肃宗既立，诸马共谮仁刻峻，帝知其忠，愈善之，拜什邡令。
宽惠为政，劝课掾史弟子，悉令就学。
其有通明经术者，显之右署，或贡之朝，由是义学大兴。
垦田千余顷。
行兄丧去官。
后辟司徒桓虞府。
掾有宋章者，贪奢不法，仁终不与交言同席，时人畏其节。
后为阆中令，卒于官。
赵晔字长君，会稽山阴人也。
少尝为县吏，奉檄迎督邮，晔耻于斯役，遂弃车马去。
到犍为资中，诣杜抚受《韩诗》，究竟其术。
积二十年，绝问不还，家为发丧制服。
抚卒乃归。
州召补从事，不就。
卒于家。
卫宏字敬仲，东海人也。
少与河南郑兴俱好古学。
初，九江谢曼卿善《毛诗》，乃为其训。
宏从曼卿受学，因作《毛诗序》，善得《风雅》之旨，于今传于世。
后从大司空杜林更受《古文尚书》，为作《训旨》。
时济南徐巡师事宏，后从林受学，亦以儒显，由是古学大兴。
光武以为议郎。
宏作《汉旧仪》四篇，以载西京杂事；又著赋、颂、诔七首，皆传于世。
中兴后，郑众、贾逵传《毛诗》，后马融作《毛诗传》，郑玄作《毛诗笺》。
《前书》鲁高堂生，汉兴传《礼》十七篇。
后瑕丘萧奋以授同郡后苍，苍授梁人戴德及德兄子圣、沛人庆普。
于是德为《大戴礼》，圣为《小戴礼》，普为《庆氏礼》，三家皆立博士。
孔安国所献《礼》古经五十六篇及《周官经》六篇，前世传其书，未有名家。
中兴已后，亦有《大》、《小戴》博士，虽相传不绝，然未有显于儒林者。
建武中，曹充习庆氏学，传其子褒，遂撰《汉礼》，事在《褒传》。
董钧字文伯，犍为资中人也。
习《庆氏礼》。
事大鸿胪王临。
元始中，举明经，迁禀牺令。病去官。
建武中，举孝廉，辟司徒府。
钧博通古今，数言政事。
永平初，为博士。
时草创五郊祭祀，及宗庙礼乐，威仪章服，辄令钧参议，多见从用，当世称为通儒。
累迁五官中郎将，常教授门生百余人。
后坐事左转骑都尉。年七十余，卒于家。
中兴，郑众传《周官经》，后马融作《周官传》，授郑玄，玄作《周官注》。
玄本习《小戴礼》，后以古经校之，取其义长者，故为郑氏学。
玄又注小戴所传《礼记》四十九篇，通为《三礼》焉。
《前书》齐胡母子都传《公羊春秋》，授东平赢公，赢公授东海孟卿，孟卿授鲁人眭孟，眭孟授东海严彭祖、鲁人颜安乐。
彭祖为《春秋》严氏学，安乐为《春秋》颜氏学，又瑕丘江公传《穀梁春秋》，三家皆立博士。
梁太傅贾谊为《春秋左氏传训诂》，授赵人贯公。
丁恭字子然，山阳东缗人也。
习《公羊严氏春秋》。
恭学义精明，教授常数百人，州郡请召不应。
建武初，为谏议大夫、博士，封关内侯。
十一年，迁少府。
诸生自远方至者，著录数千人，当世称为大儒。
太常楼望、侍中承宫、长水校尉樊矹等皆受业于恭。
二十年，拜侍中祭酒、骑都尉，与侍中刘昆俱在光武左右，每事谘访焉。
卒于官。
周泽字稺都，北海安丘人也。
少习《公羊严氏春秋》，隐居教授，门徒常数百人。
建武末，辟大司马府，署议曹祭酒。
数月，征试博士。
中元元年，迁黾池令。
奉公克己，矜恤孤羸，吏人归爱之。
永平五年，迁右中郎将。
十年，拜太常。
泽果敢直言，数有据争。
后北地太守廖信坐贪秽下狱，没入财产，显宗以信臧物班诸廉吏，唯泽及光禄勋孙堪、大司农常冲特蒙赐焉。
是时京师翕然，在位者咸自勉励。
堪字子稺，河南缑氏人也。
明经学，有志操，清白贞正，爱士大夫，然一毫未尝取于人，以节介气勇自行。
王莽末，兵革并起，宗族老弱在营保间，堪常力战陷敌，无所回避，数被创刃，宗族赖之，郡中咸服其义勇。
建武中，仕郡县。
公正廉洁，奉禄不及妻子，皆以供宾客。
及为长吏，所在有迹，为吏人所敬仰。
喜分明去就。
尝为县令，谒府，趋步迟缓，门亭长谴堪御吏，堪便解印绶去，不之官。
后复仕为左冯翊，坐遇下促急，司隶校尉举奏免官。
数月，征为侍御史，再迁尚书令。
永平十一年，拜光禄勋。
堪清廉，果于从政，数有直言，多见纳用。
十八年，以病乞身，为侍中骑都尉，卒于官。堪行类于泽，故京师号曰 二稺 。
十二年，以泽行司徒事，如真。
泽性简，忽威仪，颇失宰相之望。
数月，复为太常。
清洁循行，尽敬宗庙。
常卧疾斋宫，其妻哀泽老病，窥问所苦。泽大怒，以妻干犯斋禁，遂收送诏狱谢罪。
当世疑其脆激。
时人为之语曰： 生世不谐，作太常妻，一岁三百六十日，三百五十九日斋。 
十八年，拜侍中骑都尉。
后数为三老五更。
建初中致仕，卒于家。
钟兴字次文，汝南汝阳人也。
少从少府丁恭受《严氏春秋》。
恭荐兴学行高明，光武召见，问以经义，应对甚明。
帝善之，拜郎中，稍迁左中郎将。
诏令定《春秋》章句，去其复重，以授皇太子。
又使宗室诸侯从兴受章句。
封关内侯。
兴自以无功，不敢受爵。
帝曰： 生教训太子及诸王侯，非大功邪？ 
兴曰： 臣师于恭。 
于是复封恭，而兴遂固辞不受爵，卒于官。
甄宇字长文，北海安丘人也。
清净少欲。
习《严氏春秋》，教授常数百人。
建武中，为州从事，征拜博士，稍迁太子少傅，卒于官。
传业子普，普传子承。承尤笃学，未尝视家事，讲授常数百人。
诸儒以承三世传业，莫不归服之。
建初中，举孝廉，卒于梁相。
子孙传学不绝。
楼望字次子，陈留雍丘人也。
少习《严氏春秋》。
操节清白，有称乡闾。
建武中，赵节王栩闻其高名，遣使赍玉帛请以为师，望不受。
后仕郡功曹。
永平初，为侍中、越骑校尉，入讲省内。
十六年，迁大司农。
十八年，代周泽为太常。
建初五年，坐事左转太中大夫，后为左中郎将。
教授不倦，世称儒宗，诸生著录九千余人。
年八十，永元十二年，卒于官，门生会葬者数千人，儒家以为荣。
程曾字秀升，豫章南昌人也。
受业长安，习《严氏春秋》，积十余年，还家讲授。会稽顾奉等数百人常居门下。
著书百余篇，皆《五经》通难，又作《孟子章句》。
建初三年，举孝廉，迁海西令，卒于官。
张玄字君夏，河内河阳人也。
少习《颜氏春秋》，兼通数家法。
建武初，举明经，补弘农文学，迁陈仓县丞。
清净无欲，专心经书，方其讲问，乃不食终日。
及有难者，辄为张数家之说，令择从所安，诸儒皆伏其多通，著录千余人。
玄初为县丞，尝以职事对府，不知官曹处，吏白门下责之。
时，右扶风琅邪徐业，亦大儒也，闻玄诸生，试引见之，与语，大惊曰： 今日相遭，真解矇矣！ 
遂请上堂，难问极日。
后玄去官，举孝廉，除为郎。
会《颜氏》博士缺，玄试策第一，拜为博士。
居数月，诸生上言玄廉说《严氏》、《冥氏》，不宜专为《颜氏》博士。
光武且令还署，未及迁而卒。
李育字元春，扶风漆人也。
少习《公羊春秋》。
沉思专精，博览书传，知名太学，深为同郡班固所重。
固奏记荐育于骠骑将军东平王苍，由是京师贵戚争往交之。
州郡请召，育到，辄辞病去。
常避地教授，门徒数百。
颇涉猎古学。
尝读《左氏传》，虽乐文采，然谓不得圣人深意，以为前世陈元、范升之徒更相非折，而多引图谶，不据理体，于是作《难左氏义》四十一事。
建初元年，卫尉马廖举育方正，为议郎。
后拜博士。
四年，诏与诸儒论《五经》于白虎观，育以《公羊》义难贾逵，往返皆有理证，最为通儒。
再迁尚书令。
及马氏废，育坐为所举免归。
岁余复征，再迁侍中，卒于官。
何休字邵公，任城樊人也。
父豹，少府。
休为人质朴讷口，而雅有心思，精研《六经》，世儒无及者。
以列卿子诏拜郎中，非其好也，辞疾而去。
不仕州郡。进退必以礼。
太傅陈蕃辟之，与参政事。
蕃败，休坐废锢，乃作《春秋公羊解诂》，覃思不窥门，十有七年。
又注训《孝经》、《论语》、风角七分，皆经纬典谟，不与守文同说。
又以《春秋》驳汉事六百余条，妙得《公羊》本意。
休善历算，与其师博士羊弼，追述李育意以难二传，作《公羊墨守》、《左氏膏肓》、《穀梁废疾》。
党禁解，又辟司徒。
群公表休道术深明，宜侍帷幄，单臣不悦之，乃拜议郎，屡陈忠言。再迁谏议大夫，年五十四，光和五年卒。
服虔字子慎，初名重，又名祇，后改为虔，河南荥阳人也。
少以清苦建志，入太学受业。
有雅才，善著文论，作《春秋左氏传解》，行之至今。
又以《左传》驳何休之所驳汉事六十条。
举孝廉，稍迁，中平末，拜九江太守。
免，遭乱行客，病卒。
所著赋、碑、诔、书记、《连珠》、《九愤》，凡十余篇。
颍容字子严，陈国长平人也。
博学多通，善《春秋左氏》，师傅太尉杨赐。
郡举孝廉，州辟，公车征，皆不就。
初平中，避乱荆州，聚徒千余人。
刘表以为武陵太守，不肯起。
著《春秋左氏条例》五万余言，建安中卒。
谢该字文仪，南阳章陵人也。
善明《春秋左氏》，为世名儒，门徒数百千人。
建安中，河东人乐详条《左氏》疑滞数十事以问，该皆为通解之，名为《谢氏释》，行于世。
仕为公车司马令，以父母老，托病去官。
欲归乡里，会荆州道断，不得去。
少府孔融上书荐之曰：臣闻高祖创业，韩、彭之将征讨暴乱，陆贾、叔孙通进说《诗》、《书》。
光武中兴，吴、耿佐命，范升、卫宏修述旧业，故能文武并用，成长久之计。
陛下圣德钦明，同符二祖，劳谦厄运，三年乃讙。
今尚父鹰扬，方叔翰飞，王师电鸷，群凶破殄，始有橐弓卧鼓之次，宜得名儒，典综礼纪。
今该实卓然比迹前列，间以父母老疾，弃官欲归，道路险塞，无自由致。
猥使良才抱朴而逃，逾越山河，沉沦荆楚，所谓往而不反者也。
后日当更馈乐以钓由余，克像以求傅说，岂不烦哉？
臣愚以为可推录所在，召该令还。
楚人止孙卿之去国，汉朝追匡衡于平原，尊儒贵学，惜失贤也。
书奏，诏即征还，拜议郎。
以寿终。建武中，郑兴、陈元传《春秋左氏》学。
时尚书令韩歆上疏，欲为《左氏》立博士，范升与歆争之未决，陈元上书讼《左氏》，遂以魏郡李封为《左氏》博士。
后群儒蔽固者数廷争之。
及封卒，光武重违众议，而因不复补。
许慎字叔重，汝南召陵人也。
性淳笃，少博学经籍，马融常推敬之，时人为之语曰： 《五经》无双许叔重。 
为郡功曹，举孝廉，再迁除洨长。
卒于家。
初，慎以《五经》传说臧否不同，于是撰为《五经异义》，又作《说文解字》十四篇，皆传于世。
蔡玄字叔陵，汝南南顿人也。
学通《五经》，门徒堂千人，其著录者万六千人。
征辟并不就。
顺帝特诏征拜议郎，讲论《五经》异同，甚合帝意。
迁侍中，出为弘农太守，卒官。
论曰：自光武中年以后，干戈稍戢，专事经学，自是其风世笃焉。
其服儒衣，称先王，游庠序，聚横塾者，盖布之于邦域矣。
若乃经生所处，不远万里之路，精庐暂建，赢粮动有千百，其耆名高义开门受徒者，编牒不下万人，皆专相传祖，莫或讹杂。
至有分争王庭，树朋私里，繁其章条，穿求崖穴，以合一家之说。
故杨雄曰： 今之学者，非独为之华藻，又从而绣其鞶帨。 
夫书理无二，义归有宗，而硕学之徒，莫之或徙，故通人鄙其固焉，又雄所谓 譊々之学，各习其师 也。
且观成名高第，终能远至者，盖亦寡焉，而迂滞若是矣。
然所谈者仁义，所传者圣法也。
故人识君臣父子之纲，家知违邪归正之路。
自桓、灵之间，君道秕僻，朝纲日陵，国隙屡启，自中智以下，靡不审其崩离；而权强之臣，息其窥盗之谋，豪俊之夫，屈于鄙生之议者，人诵先王言也，下畏逆顺势也。
至如张温、皇甫嵩之徒，功定天下之半，声驰四海之表，俯仰顾眄，则天业可移，犹鞠躬昏主之下，狼狈折札之命，散成兵，就绳约，而无悔心，暨乎剥桡自极，人神数尽，然后群英乘其运，世德终其祚。
迹衰敝之所由致，而能多历年所者，斯岂非学之效乎？
故先师垂典文，褒励学者之功，笃矣切矣。
不循《春秋》，至乃比于杀逆，其将有意乎！
