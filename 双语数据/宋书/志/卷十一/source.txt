志序历上左史记言，右史记事，事则《春秋》是也，言则《尚书》是也。
至于楚《书》、郑《志》、晋《乘》、楚《杌》之篇，皆所以昭述前史，俾不泯于后。
司马迁制一家之言，始区别名题。至乎礼仪刑政，有所不尽；乃于纪传之外，创立八书。片文只事，鸿纤备举。
班氏因之，靡违前式，网罗一代，条流遂广。
《律历》、《礼乐》，其名不变，以《天官》为《天文》，改《封禅》为《郊祀》，易《货殖》、《平准》之称，革《河渠》、《沟洫》之名；缀孙卿之辞，以述《刑法》；采孟轲之书，用序《食货》。
刘向《鸿范》，始自《春秋》；刘歆《七略》，儒墨异部，硃赣博采风谣，尤为详洽。
固并因仍，以为三志。
而《礼乐》疏简，所漏者多，典章事数，百不记一。
《天文》虽为该举，而不言天形，致使三天之说，纷然莫辨。
是故蔡邕于朔方上书，谓宜载述者也。
汉兴，接秦坑儒之后，典坟残缺，耆生硕老，常以亡逸为虑。
刘歆《七略》，固之《艺文》，盖为此也。
河自龙门东注，横被中国，每漂决所渐，寄重灾深，堤筑之功，劳役天下。
且关、洛高垲，地少川源，是故镐、酆、潦、潏，咸入礼典。
漳、滏、郑、白之饶，沟渠沾溉之利，皆民命所祖，国以为天，《沟洫》立志，亦其宜也。
世殊事改，于今可得而略。
窃以班氏《律历》，前事已详，自杨伟改创《景初》，而《魏书》阙志。
及元嘉重造新法，大明博议回改。
自魏至宋，宜入今书。
班固《礼乐》、《郊祀》，马彪《祭祀》、《礼仪》，蔡邕《朝会》，董巴《舆服》，并各立志。
夫礼之所苞，其用非一，郊祭朝飨，匪云别事，旗章服物，非礼而何？
今总而裁之，同谓《礼志》。
《刑法》、《食货》，前说已该，随流派别，附之纪传。
《乐经》残缺，其来已远。班氏所述，止抄举《乐记》；马彪《后书》，又不备续。
至于八音众器，并不见书，虽略见《世本》，所阙犹众。
爰及《雅》《郑》，讴谣之节，一皆屏落，曾无概见。
郊庙乐章，每随世改，雅声旧典，咸有遗文。
又案今鼓吹铙歌，虽有章曲，乐人传习，口相师祖，所务者声，不先训以义。
今乐府铙歌，校汉、魏旧曲，曲名时同，文字永异，寻文求义，无一可了。
不知今之铙章，何代曲也。
今《志》自郊庙以下，凡诸乐章，非淫哇之辞，并皆详载。《天文》、《五行》，自马彪以后，无复记录。
何书自黄初之始，徐志肇义熙之元。
今以魏接汉，式遵何氏。
然则自汉高帝五年之首冬，暨宋顺帝升明二年之孟夏，二辰六沴，甲子无差。
圣帝哲王，咸有瑞命之纪。盖所以神明宝位，幽赞祯符，欲使逐鹿弭谋，窥觊不作，握河括地，绿文赤字之书，言之详矣。
爰逮道至天而甘露下，德洞地而醴泉出，金芝玄秬之祥，硃草白乌之瑞，斯固不可诬也。
若夫衰世德爽，而嘉应不息，斯固天道茫昧，难以数推。
亦由明主居上，而震蚀之灾不弭；百灵咸顺，而悬象之应独违。
今立《符瑞志》，以补前史之阙。
地理参差，事难该辨，魏晋以来，迁徙百计，一郡分为四五，一县割成两三，或昨属荆、豫，今隶司、兗，朝为零、桂之士，夕为庐、九之民。
去来纷扰，无暂止息，版籍为之浑淆，职方所不能记。
自戎狄内侮，有晋东迁，中土遗氓，播徙江外，幽、并、冀、雍、兗、豫、青、徐之境，幽沦寇逆。自扶莫而裹足奉首，免身于荆、越者，百郡千城，流寓比室。
人伫鸿雁之歌，士蓄怀本之念，莫不各树邦邑，思复旧井。
既而民单户约，不可独建，故魏邦而有韩邑，齐县而有赵民。且省置交加，日回月徙，寄寓迁流，迄无定托，邦名邑号，难或详书。
大宋受命，重启边隙，淮北五州，翦为寇境，其或奔亡播迁，复立郡县，斯则元嘉、泰始，同名异实。
今以班固、马彪二志，晋、宋《起居》，凡诸记注，悉加推讨，随条辨析，使悉该详。
百官置省，备有前说，寻源讨流，于事为易。
元嘉中，东海何承天受诏纂《宋书》，其志十五篇，以续马彪《汉志》，其证引该博者，即而因之，亦由班固、马迁共为一家者也。
其有漏阙，及何氏后事，备加搜采，随就补缀焉。
渊流浩漫，非孤学所尽；足蹇途遥，岂短策能运。
虽斟酌前史，备睹姘嗤，而爱嗜异情，取舍殊意，每含豪握简，杼轴忘餐，终亦不足与班、左并驰，董、南齐辔。庶为后之君子，削稿而已焉。
黄帝使伶伦自大夏之西，阮隃之阴，取竹之嶰谷生，其窍厚均者，断两节间而吹之，以为黄钟之宫。制十二管，以听凤鸣，以定律吕。
夫声有清浊，故协以宫商；形有长短，故检以丈尺；器有大小，故定以斛斗；质有累重，故平以钧石。
故《虞书》曰： 乃同律、度、量、衡。 
然则律吕、宫商之所由生也。
夫乐有器有文，有情有官。
钟鼓干戚，乐之器也；屈伸舒疾，乐之文也； 论伦无患，乐之情也；欣喜欢爱，乐之官也。 
 是以君子反情以和志，广乐以成教，故能情深而文明，气盛而化神，和顺积中，而英华发外。 
故曰： 乐者，心之动也；声者，乐之象也。 
《周礼》曰： 乃奏黄钟，歌大吕，舞《云门》，以祀天神。乃奏太蔟，歌应钟，舞《咸池》，以祭地祇。 四望山川先祖，各有其乐。
又曰： 圜钟为宫，黄钟为徵，姑洗为羽，雷鼓雷鼗，孤竹之管，云和之琴瑟，《云门》之舞，冬日至，于地上之圜丘奏之。
若乐六变，则天神皆降，可得而礼矣。 
地祇人鬼，礼亦如之。
其可以感物兴化，若此之深也。
 道始于一，一生二，二生三，三三而九。
故黄钟之数六，分而为雌雄十二钟。钟以三成，故置一而三之，凡积分十七万七千一百四十七，为黄钟之实。
故黄钟位子，主十一月，下生林钟。
林钟之数五十四，主六月，上生太蔟。
太蔟之数七十二，主正月，下生南吕。
南吕之数四十八，主八月，上生姑洗。
姑洗之数六十四，主三月，下生应钟。
应钟之数四十三，主十月，上生蕤宾。
蕤宾之数五十七，主五月，上生大吕。
大吕之数七十六，主十二月，下生夷则。
夷则之数五十，主七月，上生夹钟。
夹钟之数六十七，主二月，下生无射。
无射之数四十五，主九月，上生中吕。
中吕之数六十，主四月，极不生。
宫生徵，徵生商，商生羽，羽生角，角生姑洗，姑洗生应钟，不比于正音，故为和。应钟生蕤宾，蕤宾不比于正音，故为缪。
日冬至，音比林钟浸以浊；日夏至，音比黄钟浸以清，以十二月律应二十四时。甲子，中吕之徵也；丙子，夹钟之羽也；戊子，黄钟之宫也；庚子，无射之商也；壬子，夷则之角也。 
 古人为度量轻重，皆生乎天道。
黄钟之律长九寸，物以三生，三三九，三九二十七，故幅广二尺七寸，古之制也。
音以八相生，故人长八尺，寻自倍，故八尺而为寻。
有形即有声，音之数五，以五乘八，五八四十尺为匹。
匹者，中人之度也，一匹为制。
秋分而禾票定，票定而禾孰。
律之数十二，故十二票而当一粟，十粟而当一寸。律以当辰，音以当日。
日之数十，故十寸而为尺，十尺为丈。
其以为重，十二粟而当一分，十二分而当一铢，十二铢而当半两。
衡有左右，因而倍之，故二十四铢而当一两。
天有四时，以成一岁，因而四之，四四十六，故十六两而一斤。
三月而一时，三十日一月，故三十斤为一钧。
四时而一岁，故四钧而一石。 
 其为音也，一律而生五音，十二律而为六十音；因而六之，六六三十六，故三百六十音以当一岁之日。
故律历之数，天地之道也。
下生者倍，以三除之；上生者四，以三除之。 扬子云曰： 声生于日，律生于辰，声以情质，律以和声，声律相协，而八音生。
宫、商、角、徵、羽，谓之五声。
金、石、匏、革、丝、竹、土、木，谓之八音。
声和音谐，是谓五乐。 
夫阴阳和则景至，律气应则灰除。
是故天子常以冬夏至御前殿，合八能之士，陈八音，听乐均，度晷景，候钟律，权土炭，效阴阳。
冬至阳气应，则乐均清，景长极，黄钟通，土炭轻而衡仰。
夏至阴气应，则乐均浊，景短极，蕤宾通，土炭重而衡低。
进退于先后五日之中，八能各以候状闻。太史令封上。
效则和，否则占。
候气之法，为室三重，户闭，涂衅周密，布缇幔。
室中以木为案，每律各一，内庳外高，从其方位，加律其上。
以葭莩灰布其内端，案历而候之。
气至者灰动，其为气动者其灰散，人及风所动者，其灰聚。
殿中候，用玉律十二。
唯二至乃候灵台，用竹律六十。
取弘农宜阳县金门山竹为管，河内葭莩为灰。
三代陵迟，音律失度。
汉兴，北平侯张苍始定律历。
孝武之世，置协律之官。
元帝时，郎中京房知五音六十律之数，受学于小黄令焦延寿。
其下生、上生，终于中吕，而十二律毕矣。
中吕上生执始，执始下生去灭，终于南事，而六十律毕矣。
夫十二律之变至于六十，犹八卦之变至于六十四也。宓羲作《易》，纪阳气之初，以为律法。
建日冬至之声，以黄钟为宫，太蔟为商，姑洗为角，林钟为徵，南吕为羽，应钟为变宫，蕤宾为变徵。
此声气之元，五音之正也。
故各统一日。
其余以次运行，当日者各自为宫，而商角徵羽以类从焉。
《礼运篇》曰： 五声、六律、十二管还相为宫。 
此之谓也。
以六十律分一期之日，黄钟自冬至始，及冬至而复，阴阳寒暖风雨之占于是生焉。
房又曰： 竹声不可以度调，故作准以定数。
准之状如瑟，长丈而十三弦，隐间九尺，以应黄钟之律九寸；中央一弦，下有画分寸，以为六十律清浊之节。 
房言律详，其术施行于史官，候部用之。
《续汉志》具载其律准度数。
汉章帝元和元年，待诏候钟律殷肜上言： 官无晓六十律以准调音者，故待诏严嵩具以准法教子男宣，愿召宣补学官，主调乐器。 
诏曰： 嵩子学审晓律，别其族，协其声者，审试。
不得依托父学，以聋为聪。
声微妙，独非莫知，独是莫晓，以律错吹，能知命十二律不失一，乃为能传嵩学耳。 
试宣十二律，其二中，其四不中，其六不知何律，宣遂罢；自此律家莫能为准。
灵帝熹平六年，东观召典律者太子舍人张光等问准意，光等不知。
归阅旧藏，乃得其器，形制如房书，犹不能定其弦缓急。音不可书以晓人，知之者欲教而无从，心达者体知而无师，故史官能辨清浊者遂绝。
其可以相传者，唯候气而已。
论曰：律吕相生，皆三分而损益之。
先儒推十二律，从子至亥，每三之，凡十七万七千一百四十七，而三约之，是为上生。
故《汉志》云：三分损一，下生林钟，三分益一，上生太蔟。
无射既上生中吕，则中吕又当上生黄钟，然后五声、六律、十二管还相为宫。
今上生不及黄钟实二千三百八十四，九约实一千九百六十八为一分，此则不周九分寸之律一分有奇，岂得还为宫乎？
凡三分益一为上生，三分损一为下生，此其大略，犹周天斗分四分之一耳。
京房不思此意，比十二律微有所增，方引而伸之，中吕上生执始，执始下生去灭，至于南事，为六十律，竟复不合，弥益其疏。
班氏所志，未能通律吕本源，徒训角为触，徵为祉，阳气施种于黄钟，如斯之属，空烦其文，而为辞费。
又推九六，欲符刘歆三统之数，假托非类，以饰其说，皆孟坚之妄矣。
蔡邕从朔方上书，云《前汉志》但载十律，不及六十。
六律尺寸相生，司马彪皆已志之。
汉末，亡失雅乐。黄初中，铸工柴玉巧有意思，形器之中，多所造作。
协律都尉杜夔令玉铸钟，其声清浊，多不如法。
数毁改作，玉甚厌之，谓夔清浊任意。更相诉白于魏王。
魏王取玉所铸钟，杂错更试，然后知夔为精，于是罪玉及诸子，皆为养马主。
晋泰始十年，中书监荀勖、中书令张华，出御府铜竹律二十五具，部太乐郎刘秀等校试，其三具与杜夔及左延年律法同，其二十二具，视其铭题尺寸，是笛律也。
问协律中郎将列和，辞： 昔魏明帝时，令和承受笛声，以作此律，欲使学者别居一坊，歌咏讲习，依此律调。
至于都合乐时，但识其尺寸之名，则丝竹歌咏，皆得均合。
歌声浊者，用长笛长律；歌声清者，用短笛短律。
凡弦歌调张清浊之制，不依笛尺寸名之，则不可知也。 
勖等奏： 昔先王之作乐也，以振风荡俗，飨神佐贤，必协律吕之和，以节八音之中。
是故郊祀朝宴，用之有制，歌奏分叙，清浊有宜。
故曰 五声十二律，还相为宫。 
此经传记籍可得而知者也。
如和对辞，笛之长短，无所象则，率意而作，不由曲度。
考以正律，皆不相应，吹其声均，多不谐合。
又辞： 先师传笛，别其清浊，直以长短，工人裁制，旧不依律。 是为作笛无法。
而知写笛造律，又令琴瑟歌咏，从之为正，非所以稽古先哲，垂宪于后者也。
谨条牒诸律，问和意状如左。
及依典制，用十二律造笛像十二枚，声均调和，器用便利。
讲肄弹击，必合律吕，况乎宴飨万国，奏之庙堂者哉！
虽伶、夔旷远，至音难精，犹宜刑古昔，以求厥衷，合于经礼，于制为详。
若可施用，请更部笛工，选竹造作，太乐、乐府施行。
平议诸杜夔、左延年律可皆留。
其御府笛正声下徵各一具，皆铭题作者姓名。其余无所施用，还付御府毁。 
奏可。
勖又问和： 作笛为可依十二律作十二笛，令一孔依一律，然后乃以为乐不？ 
和辞： 太乐东厢长笛正声已长四尺二寸，令当复取其下徵之声；于法，声浊者笛当长，计其尺寸，乃五尺有余，和昔日作之，不可吹也。
又笛诸孔，虽不校试，意谓不能得一孔辄应一律也。 
案太乐，四尺二寸笛正声均应蕤宾，以十二律还相为宫，推法下徵之孔，当应律大吕。
大吕笛长二尺六寸有奇，不得长五尺余。
令太乐郎刘秀、邓昊等依律作大吕笛以示和。
又吹七律，一孔一校，声皆相应。
然后令郝生鼓筝，宋同吹笛，以为《杂引》、《相和》诸曲。
和乃辞曰： 自和父祖汉世以来，笛家相传，不知此法，而令调均与律相应，实非所及也。 
郝生、鲁基、种整、硃夏，皆与和同。
又问和： 笛有六孔，及其体中之空为七。
和为能尽名其宫商角徵不？
孔调与不调，以何检知？ 
和辞： 先师相传，吹笛但以作曲相语，为某曲当举某指，初不知七孔尽应何声也。
若当作笛，其仰尚方笛工，依案旧像讫，但吹取鸣者，初不复校其诸孔调与不调也。 
案《周礼》调乐金石，有一定之声，是故造钟磬者，先依律调之，然后施于厢悬。
作乐之时，诸音皆受钟磬之均，即为悉应律也。
至于飨宴殿堂之上，无厢悬钟磬，以笛有一定调，故诸弦歌皆从笛为正。
是为笛犹钟磬，宜必合于律吕。
如和所对，直以意造，率短一寸，七孔声均，不知其皆应何律？
调与不调，无以检正。
唯取竹之鸣者，为无法制。
辄令部郎刘秀、邓昊、魏邵等与笛工参共作笛。工人造其形，律者定其声，然后器象有制，音均和协。
又问和： 若不知律吕之义，作乐音均高下清浊之调，当以何名之？ 
和辞： 每合乐时，随歌者声之清浊，用笛有长短。
假令声浊者用三尺二笛，因名曰此三尺二调也。声清者用二尺九笛，因名曰此二尺九调也。汉、魏相传，施行皆然。 
案《周礼》奏六乐，乃奏黄钟；歌大吕，乃奏太蔟，歌应钟，皆以律吕之义，纪歌奏清浊。
而和所称以二尺三尺为名，虽汉、魏用之，俗而不典。
部郎刘秀、邓昊等以律作笛，三尺二寸者，应无射之律，若宜用长笛，执乐者曰： 请奏无射。 
《周语》曰： 无射所以宣布哲人之令德，示民轨仪也。 
二尺八寸四分四厘应黄钟之律，若宜用短笛，执乐者曰： 请奏黄钟。 
《周语》曰： 黄钟所以宣养六气九德也。 
是则歌奏之义，当合经礼，考之古典，于制为雅。
《书》曰： 予欲闻六律五声八音，在治忽始。 
《周礼》载六律六同。
《礼记》又曰： 五声十二律，还相为宫。 
刘歆、班固纂《律历志》，亦纪十二律。
唯京房始创六十律，至章帝时，其法已亡；蔡邕虽追古作，其言亦曰： 今无能为者。 
依案古典及今音家所用六十律者，无施于乐。
谨依典记，以五声十二律还相为宫之法，制十二笛象，记注图侧，如别。
省图，不如视笛之了，故复重作蕤宾伏孔笛。
其制云：
黄钟之笛，正声应黄钟，下徵应林钟，长二尺八寸四分四厘有奇。
正声调法，黄钟为宫，应钟为变宫，南吕为羽，林钟为徵，蕤宾为变徵，姑洗为角，太蔟为商。
正声调法，黄钟为宫，宫生徵，黄钟生林钟也。
徵生商，林钟生太蔟也。
商生羽，太蔟生南吕也。
羽生角，南吕生姑洗也。
角生变宫，姑洗生应钟也。
变宫生变徵，应钟生蕤宾也。下徵调法，林钟为宫，南吕为商，应钟为角，黄钟为变徵，姑洗为羽，蕤宾为变宫，清角之调：以姑洗为宫，蕤宾为商，林钟为角，南吕为变徵，应钟为徵，黄钟为羽，太蔟为变宫。凡笛体用角律，其长者八之，短者四之，空中实容，长者十六，三宫二十一变也。伏孔四，所以便事用也。大吕之笛：正声应大吕，下徵应夷则，长二尺六寸六分三厘有奇。
太蔟之笛：正声应太蔟，下徵应南吕，长二尺五寸三分一厘有奇。
夹钟之笛：正声应夹钟，下徵应无射，长二尺四寸。
姑洗之笛：正声应姑洗，下徵应应钟，长二尺二寸三分三厘有奇。
蕤宾之笛，正声应蕤宾，下徵应大吕，长三尺九寸九分五厘有奇。
林钟之笛：正声应林钟，下徵应太蔟，长三尺七寸九分二厘有奇。
夷则之笛：正声应夷则，下徵应夹钟，长三尺六寸。
南吕之笛，正声应南吕，下徵应姑洗，长三尺三寸七分。
无射之笛：正声应无射，下徵应中吕，长三尺二寸。
应钟之笛：正声应应钟，下徵应蕤宾，长五尺九寸九分六厘有奇。
勖又以魏杜夔所制律吕，检校太乐、总章、鼓吹八音，与律乖错。
始知后汉至魏，尺度渐长于古四分有余。夔依为律吕，故致失韵。
乃部佐著作郎刘恭依《周礼》更积黍起度，以铸新律。
既成，募求古器，得周时玉律，比之不差毫厘。
又汉世故钟，以律命之，不叩而自应。
初，勖行道，逢赵郡商人县铎于牛，其声甚韵。
至是搜得此铎，以调律吕焉。
晋武帝以勖律与周、汉器合，乃施用之。
散骑侍郎阮咸讥其声高，非兴国之音。咸亡后，掘地得古铜尺，果长勖尺四分，时人咸服其妙。
元康中，裴頠以为医方民命之急，而称两不与古同，为害特重，宜因此改治权衡。
不见省。
黄钟箱笛，晋时三尺八寸。元嘉九年，太乐令钟宗之减为三尺七寸。
十四年，治书令吏奚纵又减五分，为三尺六寸五分。
太蔟箱笛，晋时三尺七寸，宗之减为三尺三寸七分，纵又减一寸一分，为三尺二寸六分。
姑洗箱笛，晋时三尺五寸，宗之减为二尺九寸七分，纵又减五分，为二尺九寸二分。
蕤宾箱笛，晋时二尺九寸，宗之减为二尺六寸，纵又减二分，为二尺五寸八分。
