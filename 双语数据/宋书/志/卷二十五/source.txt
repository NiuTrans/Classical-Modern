天文三晋简文咸安元年十二月辛卯，荧惑逆行入太微，二年三月犹不退。
占曰： 国不安，有忧。 
是时，帝有桓温之逼，恆怀忧惨。七月，帝崩。
咸安二年正月己酉，岁星犯填星，在须女。
占曰： 为内乱。 
五月，岁星形色如太白。
占曰： 进退如度，奸邪息。
变色乱行，主无福。
岁星囚于仲夏，当细小而不明，此其失常也；又为臣强。 
六月，太白昼见在七星。
乙酉，太白犯舆鬼。
占曰： 国有忧。 七月，帝疾甚，诏桓温曰： 少子可辅者辅之；如不可，君自取之。 
赖侍中王坦之毁手诏，改使如王导辅政故事。
温闻之大怒，将诛坦之等，内乱之应也。
是月，帝崩。
咸安二年五月丁未，太白犯天关。
占曰： 兵起。 
六月，庾希入京城。十一月，卢悚入宫，并诛灭。
晋孝武宁康元年正月戊申，月奄心大星。
案占，灾不在王者，则在豫州。
一曰： 主命恶之。 三月丙午，月奄南斗第五星。
占曰： 大臣有忧，忧死亡。 
一曰： 将军死。 
七月，桓温薨。
宁康二年正月丁巳，有星孛于女虚，经氐、亢、角、轸、翼、张。
九月丁丑，有星孛于天市。
十一月癸酉，太白奄荧惑，在营室。
占曰： 金火合为烁，此灾皆为兵丧。 
太元元年五月，氐贼苻坚伐凉州。七月，氐破凉州，虏张天锡。
十一月，桓冲发三州军军淮、泗，桓豁亦遣军备境上。
宁康二年闰月己未，月奄牵牛南星。
占曰： 左将军死。 
三年五月，北中郎将王坦之薨。
宁康三年六月辛卯，太白犯东井。
占曰： 秦地有兵。 
九月戊申，荧惑奄左执法。
占曰： 执法者死。 
太元元年，苻坚破凉州。
十月，尚书令王彪之卒。
晋孝武太元元年四月丙戌，荧惑犯南斗第三星。
丙申，又奄第四星。
占曰： 兵大起，中国饥。 一曰： 有赦。 
八月癸酉，太白昼见在氐。
氐，兗州分野。
九月，荧惑犯哭泣星，遂入羽林。
占曰： 天子有哭泣事，中军兵起。 
十一月己未，月奄左角。
占曰： 天子有兵。 
一曰： 国有忧。 
三年六月，荧惑守羽林。
占曰： 禁兵大起。 
九月壬午，太白昼见在角，兗州分。
元年五月，大赦。
三年八月，氐贼韦钟入汉中东下，苻融寇樊、邓，慕容暐围襄阳，氐兗州刺史彭超围彭城。
四年二月，襄阳城陷，贼获硃序。
彭超舍彭城，获吉挹。
彭超等聚广陵三河众五万。
于是征虏谢石次涂中，右卫毛安之、游击河间王昙之等次堂邑，发丹阳民丁，使尹张涉屯卫京都。
六月，兗州刺史谢玄讨贼，大破之，余烬皆走。
是时中外连兵，比年荒俭。
是年，又发扬州万人戍夏口。
太元四年十一月丁巳，太白犯哭星。
占曰： 天子有哭泣事。 
五年七月丙子，辰星犯轩辕。
占曰： 女主当之。 
九月癸未，皇后王氏崩。
太元六年十月乙卯，有奔星东南经翼轸，声如雷。
《星说》曰： 光迹相连曰流，绝迹而去曰奔。 
案占： 楚地有兵。 
一曰： 军破民流。 
十二月，氐荆州刺史梁成、襄阳太守阎震率众伐竟陵，桓石虔击大破之，生禽震，斩首七千，获生万人。
声如雷，将帅怒之象也。
七年九月，硃绰击襄阳，拔将六百余家而还。
太元七年十一月，太白昼见，在斗。
占曰： 吴有兵丧。 
八年四月甲子，太白又昼见，在参。
占曰： 魏有兵丧。 
是月，桓冲征沔汉，杨亮伐蜀，并拔城略地。
八月，苻坚自将号百万，九月，攻没寿阳。
十月，刘牢之破坚将梁成斩之，杀获万余人。
谢玄等又破坚于淝水，斩其弟融，坚大众奔溃。
九年六月，皇太后褚氏崩。
八月，谢玄出屯彭城，经略中州。
十年八月，苻坚为其将姚苌所杀。
太元十年十二月己丑，太白犯岁星。
占曰： 为兵饥。 
是时河朔未一，兵连在外，冬，大饥。
太元十一年三月戊申，太白昼见，在东井。
占曰： 秦有兵，臣强。 
六月甲午，岁星昼见，在胃。
占曰： 鲁有兵，臣强。 
十二年，慕容垂寇东阿，翟辽寇河上，姚苌假号安定，苻登自立陇上，吕光窃据凉土。
太元十一年三月，客星在南斗，至六月乃没。
占曰： 有兵。 
一曰： 有赦。 
是后司、雍、兗、冀常有兵役。
十二年正月，大赦。
八月，又赦。
太元十二年二月戊寅，荧惑入月。
占曰： 有乱臣死，相若有戮者。 
一曰： 女亲为败，天下乱。 
是时琅邪王辅政，王妃从兄国宝以姻昵受宠。
又陈郡人袁悦昧私苟进，交遘主相，扇扬朋党。
十三年，帝杀悦。
于是主相有隙，乱阶兴矣。
太元十二年十月庚午，太白昼见，在斗。
十三年闰月戊辰，天狗东北下有声。
十二月戊子，辰星入月，在危。
占曰： 贼臣欲杀主，不出三年，必有内恶。 
是月，荧惑在角亢，形色猛盛。
占曰： 荧惑失其常，吏且弃其法，诸侯乱其政。 
自是后慕容垂、翟辽、姚苌、苻登、慕容永并阻兵争强。
十四年正月，彭城妖贼又称号于皇丘，刘牢之破灭之。
三月，张道破合乡，围泰山，向钦之击走之。
是年，翟辽又攻没荥阳，侵略陈、项。
于时政事多弊，治道陵迟矣。
太元十四年十二月，荧惑入羽林。
乙未，月犯岁星。
占并同上。
十五年，翟辽陆掠司、兗，众军累讨弗克。
鲜卑又跨略并、冀。
七月，旱。
八月，诸郡大水，兗州又蝗。
太元十五年七月壬申，有星孛于北河戒，经太微、三台、文昌，入北斗，长十余丈。
八月戊戌，入紫微，乃灭。
占曰： 北河戒，一名胡门。
胡门有兵丧。
扫太微，入紫微，王者当之。
三台为三公，文昌为将相，将相三公有灾。
入北斗，强国发兵，诸侯争权，大夫忧。 
十一月，太白入羽林。
占曰： 天子为军自守，有反臣。 
二十一年九月，孝武帝崩。
隆安元年，王恭、殷仲堪、桓玄等并发兵表诛王国宝，朝廷从而杀之，并斩其从弟绪，司马道子由是失势，祸乱成矣。
太元十六年十一月癸巳，月奄心前星。
占曰： 太子忧。 
是时太子常有笃疾。
太元十七年九月丁丑，岁星、荧惑、填星同在亢氐。
占曰： 三星合，是谓惊位绝行，内外有兵丧与饥，改立王公。 
太元十八年正月乙酉，荧惑入月。
占曰： 忧在宫中，非贼乃盗也。 
一曰： 有乱臣，若有戮者。 
二十一年九月，帝暴崩内殿，兆庶宣言夫人张氏潜行大逆。
于时朝政暗缓，不加显戮，但默责而已。又王国宝邪狡，卒伏其辜。
太元十八年二月，有客星在尾中，至九月乃灭。
占曰： 燕有兵丧。 
十九年四月己巳，月奄岁星，在尾。
占曰： 为饥，燕国亡。 
二十年，慕容垂遣息宝伐什圭，为圭所破，死者数万人。
二十一年，垂死，国遂衰亡。
太元十九年十月癸丑，太白犯岁星，在斗。
占曰： 为饥，为内兵。
斗，吴、越分。 
至隆安元年，王恭等举兵显王国宝之罪，朝廷赦之。
是后连岁水旱民饥。
太元二十年六月，荧惑入天囷。
占曰： 天下饥。 
七月丁亥，太白入太微。
占曰： 太白入太微，国有忧。
昼见，为兵丧。 
九月，有蓬星如粉絮，东南行，历女虚至哭星。
占曰： 蓬星见，不出三年，必有乱臣戮死于市。 
十二月己巳，月犯楗闭及东西咸。
占曰： 楗闭司心腹喉舌，东西咸主阴谋。 
是时王国宝交构朝政。二十一年九月，帝崩；隆安元年，王恭等举兵，而朝廷戮王国宝、王绪。
又连岁水旱，兼三方动众，民饥。
太元二十一年三月，太白连昼见，在羽林。
占曰： 有强臣，有兵丧，中军兵起。 
四月壬午，太白入天囤。
占曰： 为饥。 
六月，岁星犯哭星。
占曰： 有哭泣事。 
是年九月，孝武帝崩。
隆安元年，王恭举兵胁朝廷，于是中外戒严，戮王国宝以谢之。
晋安帝隆安元年正月癸亥，荧惑犯哭星。
占曰： 有哭泣事。 
二月，岁星荧惑皆入羽林。
占曰： 军兵起。 
四月丁丑，太白昼见，在东井。秦有兵丧。
是月，王恭举兵，内外戒严。寻杀王国宝等。
六月，羌贼攻洛阳，郗恢遣兵救之。
姚苌死，子略代立。
什圭自号于中山。
隆安元年六月庚午，月奄太白，在太微端门外。
占曰： 国受兵。 
乙酉，月奄岁星，在东壁。
占曰： 为饥。
卫地有兵。 
八月，荧惑守井钺。
占曰： 大臣有诛。 
二年六月戊辰，摄提移度失常，岁星昼见在胃。
九月，王恭、庾楷、殷仲堪、桓玄等并举兵表诛王愉、司马尚之兄弟。
于是内外戒严，大发民众。
仲堪军至寻阳，禽江州刺史王愉，楷将段方攻尚之于杨湖，为所败，方死。
王恭司马刘牢之反恭，恭败。
桓玄至白石，亦奔退。
仲堪还江陵。
三年冬，荆州刺史殷仲堪为桓玄所杀。
隆安二年闰月，太白昼见，在羽林。
丁丑，月犯东上相。
三年五月辛酉，月又奄东上相。
辛未，辰星犯轩辕星。
占悉同上。
是年正月，杨佺期破郗恢，夺其任，殷仲堪又杀之。
六月，鲜卑攻没青州。
十月，羌贼攻没洛阳。
桓玄破荆、雍，杀殷仲堪、杨佺期。
孙恩聚众攻没会稽，杀内史王凝之，刘牢之东讨走之。
四年七月，太皇太后李氏崩。
隆安四年正月乙亥，月犯填星，在牵牛。
占曰： 吴、越有兵丧。
女主忧。 
二月己丑，有星孛于奎，长三丈，上至阁道紫宫西蕃，入斗魁，至三台、太微、帝座、端门。
占曰： 彗拂天子廷阁，易主之象。 
经三台，入北斗，占同上条。
六月己未，月又犯填星，在牵牛。辛酉，又犯哭星。
十月，奄岁星在北河。
占曰： 为饥。 
十二月戊寅，有星孛于贯索、天市、天津。
占曰： 贵臣狱死，内外有兵丧。
天津为贼断，王道天下不通。 
十二月，太白在斗昼见，至五年正月乙卯。
案占，灾在吴、越。
三月甲寅，流星赤色众多，西行经牵牛、虚、危、天津、阁道，贯太微、紫宫。
占曰： 星者庶民，类众多西流之象。
径行天子庭，主弱臣强，诸侯兵不制。 
七月癸亥，大角星散摇五色。
占曰： 王者流散。 
丁卯，月犯天关。
占曰： 王者忧。 
九月庚子，荧惑犯少微，又守之。
占曰： 处士诛。 
十月戊子，月犯东蕃次相。
四年五月，孙恩复破会稽，杀内史谢琰；遣高雅之等讨之。
七月，太皇太后李氏崩。
十月，妖贼大破高雅之于余姚，死者十七八。
五年二月，孙恩攻句章，高祖拒之。
五月，吴郡内史袁山松出战，为所杀，死者数千人。
六月，孙恩至京口，高祖击破之。
恩军蒲洲，于是内外戒严，营阵屯守，栅断淮口。
恩遣别将攻广陵，杀三千余人。
恩遁据郁洲。
是月，高祖又追破之。
九月，桓玄表至，逆旨陵上。
十月，司马元显大治水军，将以伐玄。
元兴元年正月，桓玄东下。
是月，孙恩在临海，人众饿死散亡，恩亦投水死。
卢循自称征虏将军，领其余众，略有永嘉、晋安之地。
二月，帝戎服遣西军。
丁卯，桓玄至姑孰，破历阳，司马尚之见杀，刘牢之降于玄。
三月，玄克京都，杀司马元显，放太傅道子。
七月，大饥，人相食。
浙江东饿死流亡十六七，吴郡、吴兴户口减半；又流奔而西者万计。
十月，桓玄遣将击刘轨，破走奔青州。
四年，玄遂篡位，迁帝寻阳。
晋安帝元兴元年三月戊子，太白犯五诸侯，因昼见。
四月辛丑，月奄辰星。
七月戊寅，荧惑在东井，荧惑犯舆鬼、积尸，占并同上。
八月庚子，太白犯岁星，在上将东南。占曰： 楚兵饥。 
一曰： 灾在上将。 
丙寅，太白奄右执法。
九月癸未，太白犯进贤。
占曰： 贤者诛。 
十月，客星色白如粉絮，在太微西，至十二月，入太微。
占曰： 兵入天子庭。 
二年二月，岁星犯西上将。
六月甲辰，奄斗第四星。
占曰： 大臣诛，不出三年。 
八月癸丑，太白犯房北第二星。
九月己丑，岁星犯进贤，荧惑犯西上将。
十月甲戌，太白犯泣星。
十一月丁丑，荧惑犯填星。辛巳，月犯荧惑。
十二月乙巳，月奄轩辕第二星，占悉同上。
元年冬，索头破羌军。
二年十二月，桓玄篡位，放迁帝后于寻阳，以永安何皇后为零陵君。
三年二月，高祖尽诛桓氏。
元兴三年正月戊戌，荧惑逆行犯太微西上相。
占曰： 天子战于野，上相死。 
二月甲辰，月奄岁星于左角。
占曰： 天下兵起。 
丙辰，荧惑逆行在左执法西北。
占曰： 执法者忧。 
四月甲午，月奄轩辕第二星，填星入羽林，十二月，荧惑太白皆犯羽林，占同上。
是年二月丙辰，高祖杀桓修等。
三月己未，破走桓玄，遣军西讨。
辛巳，诛左仆射王愉及子荆州刺史绥。
桓玄劫帝如江陵。
五月，玄下至峥嵘洲，义军破灭之。
桓振又攻没江陵，幽劫天子。明年正月，众军攻之，振走，乘舆乃旋。
七月，永安何皇后崩。
三月，桓振又袭江陵，荆州刺史司马休之败走。
是月，刘怀肃击振灭之。
其年二月，巴西人谯纵杀益州刺史毛璩及璩弟西夷校尉瑾，跨有西土，自号蜀王。
晋安帝义熙元年三月壬辰，月奄左执法，占同上。
丁酉，月奄心前星。
占曰： 豫州有灾。 
太白犯东井。
占曰： 秦有兵。 
四月己卯，月犯填星，在东壁。
占曰： 其地亡国。 
一曰：贵人死。 七月庚辰，太白比昼见，在翼、轸。占曰： 为臣强。
荆州有兵丧。 
己未，月奄填星，在东壁。
占曰： 其国以伐亡。 
一曰： 民流。 
八月丁巳，月犯斗第一星。
占曰： 天下有兵。 
一曰： 大臣忧。 
案江左来，南斗有灾，则吴越会稽、丹阳、豫章、庐江各随其星应之。
淮南失土，殆不占耳。
史阙其说，故不列焉。
九月戊子，荧惑犯少微。
占曰： 处士诛。 
庚寅，荧惑犯右执法。
癸卯，荧惑犯左执法。
占并同上。
十月丁巳，月奄填星营室，占同七月。
十一月丙戌，太白奄钩钅句钤。占曰： 喉舌臣忧。 
十二月己卯，岁星犯天江。
占曰： 有兵乱，河津不通。 
是年六月，索头寇沛土，使伪豫州刺史索度真戍相县，太傅长沙景王讨破走之。
十一月，荆州刺史魏咏之薨。
二年二月，司马国璠等攻没弋阳。四月，羌伐仇池，仇池公杨盛击走之。
九月，益州刺史司马荣期为其参军杨承祖所害，时文处茂讨蜀屡有功，会荣期死，乃退。
三年十二月，司徒扬州刺史王谧薨。
四年正月，太保武陵王遵薨。
三月，左仆射孔安国卒。
五年，高祖讨鲜卑，并定旧兗之地。
义熙二年二月己丑，月犯心后星。
占曰： 豫州有灾。 
四月癸丑，月犯太微西将。
己未，月犯房南第二星。
乙丑，岁星犯天江，占悉同上。
五月癸未，月犯左角。
占曰： 左将军死，天下有兵。 
壬寅，荧惑犯氐。
占曰： 氐为宿宫，人主忧。 
六月庚午，荧惑犯房北第二星。
八月癸亥，荧惑犯斗第五星。
丁巳，犯建星。
九月壬午，荧惑犯哭星，又犯泣星，占悉同上。
十二月丙午，月奄太白，在危。
占曰： 齐亡国。 
一曰： 强国君死。 
丁未，荧惑、太白皆入羽林。
是年二月甲戌，司马国璠等攻没弋阳。
三年正月，鲜卑寇北徐州，至下邳。
八月，遣刘敬宣伐蜀。
十二月，司徒王谧薨。
四年正月，武陵王遵薨。
五年，鲜卑复寇淮北。
四月，高祖大军讨之。
六月，大战临朐城，进围广固。
十月，什圭为其子伪清河公所杀。
六年二月，拔广固，禽慕容超，坑斩其众三千余人。
义熙三年正月丙子，太白昼见，在奎。
二月庚寅，月奄心后星，占悉同上。癸亥，荧惑、填星、太白、辰星聚于奎、娄，从填星也。
其说见上九年。
五月己丑，太白昼见，在参。
占曰： 益州有兵丧，臣强。 
六月辛卯，荧惑犯辰星，在翼。
占曰： 天下兵起。 
八月己卯，太白奄荧惑，又犯执法。占曰： 奄荧惑，有大兵。 
辛卯，荧惑犯左执法。
九月壬子，荧惑犯进肾。
是年正月丁巳，鲜卑寇北徐，至下邳。
八月，刘敬宣伐蜀，不克而旋。
四年三月，左仆射孔安国卒。七月，司马国璠等攻没邹山，鲁郡太守徐邕破走之。
姚略遣众征佛佛，大为所破。
五年，高祖讨鲜卑。
六年三月，妖贼徐道覆杀镇南将军、江州刺史何无忌于豫章。
四月，妖贼卢循寇湘中巴陵。
五月丙子，循、道覆败抚军将军、豫州刺史刘毅于桑落洲，毅仅以身免。
丁丑，循等至蔡洲，遣别将焚京口。
庚辰，贼攻焚查浦，查浦戍将距战不利，高祖遣军渡淮击，大破之。
司马国璠寇砀山，竺夔讨破之。
七月，妖贼南走据寻阳，高祖遣刘钟等追之。
八月，孙季高乘海伐广州。
桓谦以蜀众聚枝江，卢循将荀林略华容，相去百里。
临川烈武王讨谦之，又讨林，林退走。
鄱阳太守虞丘进破贼别帅于上饶。
九月，烈武王使刘遵击荀林于巴陵，斩之。
桓道兒率蔡猛向大薄，又遣刘基讨之，斩猛。
十月，高祖以舟师南征。
是时徐道覆率二万余人攻荆州，烈武王距之。
战于江津，大破之，枭殄其十八九。
道覆弃战船走。
十二月，高祖在大雷，与贼交战，大破之。贼走左里，进击，又破，死者十八九。
贼还广州，刘籓等追之。
七年二月，籓拔始兴城，斩徐道覆、卢循还番禺，攻围孙季高，不能克。走交州，交州刺史杜慧度斩之。
四月，到彦之攻谯道福于白帝，拔之。
义熙四年正月庚子，荧惑犯天江，占同上。
五月丁未，月奄斗第二星，占同上。
壬子，填星犯天廪。
占曰： 天下饥，仓粟少。 
六月己丑，太白犯太微西上将。
己卯，又犯左执法。
十月戊子，荧惑入羽林。
占悉同上。
五年，高祖讨鲜卑。
六年，左仆射孟昶仰药卒。
是后南北军旅，运转不息。
义熙五年二月甲子，月犯昴。
占曰： 胡不安；天子破匈奴。 
四月甲戌，荧惑犯辰星，在东井，占同三年。
五月戊戌，岁星入羽林，占同上。
九月壬寅，月犯昴，占同二月。
十月，荧惑犯氐，占同二年。
闰月丁酉，月犯昴，占同二月。
辛亥，荧惑犯钩钤。占同元年。
十二月辛丑，太白犯岁星，在奎。
占曰： 大兵起。
鲁有兵。 
己酉，月奄心大星。
占曰： 王者恶之。 
是年四月，高祖讨鲜卑。
什圭为其子所杀。
十一月，西虏攻安定，姚略自以大众救之。
六年二月，鲜卑灭。
皆胡不安之应也。
是时鲜卑跨鲁地，又鲁有兵之应也。
五月，卢循逼郊甸，宫卫被甲。
义熙六年三月丁卯，月奄房南第二星。
占曰： 灾在次相。 
己巳，又奄斗第五星。
占曰： 斗主兵，兵起。 
一曰： 将军死。 
太白犯五诸侯。
占曰： 诸侯有诛。 
五月甲子，月奄斗第五星，占同三月。
己亥，月奄昴。
占曰： 国有忧。 
一曰： 有白衣之会。 六月己丑，月犯房南第二星。
甲午，太白昼见，占并同上。
七月己亥，月犯舆鬼。
占曰： 国有忧。 
一曰： 秦有兵。 
八月壬午，太白犯轩辕大星。
甲申，月犯心前星。
灾在豫州。
丙戌，月犯斗第五星，占悉同上五月。
丁亥，月奄牛宿南星。
占曰： 天下有大诛。 
乙未，太白犯少微。
丙午，太白在少微而昼见。
九月甲寅，太白犯左执法。
丁丑，填星犯毕。
占曰： 有边兵。 
是年三月，始兴太守徐道覆反，江州刺史何无忌讨之，大败于豫章，无忌死之。
四月，卢循寇湘中，没巴陵。
五月，循等大破豫州刺史刘毅，毅仅以身免；循率众逼京畿。
是月，左仆射孟昶惧王威不振，仰药自杀。
七年二月，刘籓枭徐道覆首，杜慧度斩卢循，并传首京都。
八年六月，临川烈武王道规薨，时为豫州。
八月，皇后王氏崩。
九月，兗州刺史刘籓、尚书仆射谢混伏诛。高祖西讨刘毅，斩之。
十二月，遣益州刺史硃龄石伐蜀。
九年，诸葛长民伏诛。
林邑王范胡达将万余人寇九真，九真太守杜彗期距破之。
七月，硃龄石灭蜀。
义熙七年四月辛丑，荧惑入舆鬼。
占曰： 秦有兵。 
一曰： 雍州有灾。 
六月，太白昼见在翼，占同元年。
己亥，填星犯天关。
占曰： 臣谋主。 庚子，月犯岁星，在毕。
占曰： 有边兵，且饥。 
七月丁卯，岁星在参。
占曰： 岁、填合为内乱。 
一曰： 益州战不胜，亡地。 
五虹见东方。占曰： 天子黜，圣人出。 
八月乙未，月犯岁星，在参。占曰： 益州兵饥。 
太白犯房南第二星。
十一月丙午，太白犯哭泣星。
占悉同上。
七月，硃龄石克蜀，蜀民寻又反，又讨灭之。
八年，诛刘籓、谢混，灭刘毅。
皇后王氏崩。
九年，诛诸葛长民。
义熙八年正月庚戌，月犯岁星，在毕，占同上。
七月癸亥，月奄房北第二星，占同上。
甲申，太白犯填星，在东井。占曰： 秦有大兵。 
己未，月犯井钺。
八月戊申，月犯泣星。
十月辛亥，月奄天关。
占曰： 有兵。 
十月丁丑，填星犯东井。
占曰： 大人忧。 
十二月癸卯，填星犯井钺。
是年八月，皇后王氏崩。
九月，诛刘籓、谢混，灭刘毅。
九年三月，诛诸葛长民。
西虏攻羌安定戍，克之。十二月，硃龄石伐蜀。
九年七月，硃龄石灭蜀。
义熙九年二月丙午，荧惑、填星皆犯东井。
占曰： 秦有兵。 
壬辰，岁星、荧惑、填星、太白聚于东井，从岁星也。
荧惑入舆鬼，太白犯南河。
初，义熙三年，四星聚奎，奎、娄，徐州分。
是时慕容超僭号于齐，侵略徐、兗，连岁寇抄，至于淮、泗。
姚兴、谯纵僭伪秦、蜀。
卢循、木末，南北交侵。
五年，高祖北殄鲜卑，是四星聚奎之应也。
九年，又聚东井。
东井，秦分。
十三年，高祖定关中，又其应也。
而纵、循群凶之徒，皆己剪灭，于是天人归望，建国旧徐。元熙二年，受终纳禅，皆其征也。
《星传》曰： 四星若合，是谓太阳，其国兵丧并起，君子忧，小人流。
五星若合，是谓易行。
有德受庆，改立王者，奄有四方；无德受罚，离其国家，灭其宗庙。 
今案遗文所存，五星聚者有三：周汉以王齐以霸，周将伐殷，五星聚房。
齐桓将霸，五星聚箕。
汉高入秦，五星聚东井。
齐则永终侯伯，卒无更纪之事。
是则五星聚有不易行者矣。
四星聚者有九：汉光武、晋元帝并中兴，而魏、宋并更纪。
是则四星聚有以易行者矣。
昔汉平帝元始四年，四星聚柳、张，各五日。
柳、张，三河分。
后有王莽、赤眉之乱，而光武兴复于洛。晋怀帝永嘉六年，四星聚牛、女，后有刘聪、石勒之乱，而元皇兴复扬土。
汉献帝初平元年，四星聚心，又聚箕、尾。
心，豫州分。后有董卓、李傕暴乱，黄巾、黑山炽扰，而魏武迎帝都许，遂以兗、豫定，是其应也。
一曰： 心为天王，大兵升殿，天下大乱之兆也。 
韩馥以为尾箕燕兴之祥，故奉幽州牧刘虞，虞既距之，又寻灭亡，固已非矣。
尾为燕，又为吴，此非公孙度，则孙权也。
度偏据僻陋，然亦郊祀备物，皆为改汉矣。
建安二十二年，四星又聚。
二十五年而魏文受禅，此为四星三聚而易行矣。蜀臣亦引后聚为刘备之应。
案太元十九年、义熙三年九月，四星各一聚，而宋有天下，与魏同也。
鱼豢云： 五星聚冀方，而魏有天下。 
荧惑入舆鬼。
占曰： 兵丧。 
太白犯南河。
占曰： 兵起。 
后皆有应。
五月壬辰，太白犯右执法，昼见，占同上。
七月庚午，月奄钩钤。
占曰： 喉舌臣忧。 
九月庚午，岁星犯轩辕大星。
己丑，月犯左角。
十年正月丁卯，月犯毕。
占曰： 将相有以家坐罪者。 
二月己酉，月犯房北星。
五月壬寅，月犯牵牛南星。
乙丑，岁星犯轩辕大星，占悉同上。
六月丙申，月奄氐。
占曰： 将死之，国有诛者。 
七月庚辰，月犯天关。
占曰： 兵起。 
荧惑犯井钺，填星犯舆鬼，遂守之。
占曰： 大人忧，宗庙改。 
八月丁酉，月奄牵牛南星，占同上。九月，填星犯舆鬼。
占曰： 人主忧。 丁巳，太白入羽林。
十二月己酉，月犯西咸。
占曰： 有阴谋。 
十一年三月丁巳，月入毕。
占曰： 天下兵起。 
一曰： 有边兵。 己卯，填星入舆鬼。
闰月丙午，填星又入舆鬼。
占曰： 为旱，为疫，为乱臣。 
五月甲申，彗星出天市，扫帝座，在房、心。
房、心，宋之分野。
案占，得彗柄者兴，除旧布新，宋兴之象。
癸卯，荧惑从行入太微。
甲辰，犯右执法。
六月己未，太白犯东井。
占曰： 秦有兵。 
戊寅，犯舆鬼。
占曰： 国有忧。 
七月辛丑，月犯异，占同上。
八月壬子，月犯氐，占同上。
庚申，太白从行从右掖门入太微。
丁卯，奄左执法。
十一月癸亥，月入毕，占同上。
乙未，月入舆鬼而晕。
占曰： 主忧，财宝出。 
一曰： 晕，有赦。 
十二年五月甲申，月犯岁星，在左角。
占曰： 为饥。留房、心之间，宋之分野，与武王伐纣同，得岁者王。 于时晋始封高祖为宋公。
六月壬子，太白从行入太微右掖门。
己巳，月犯毕，占同上。
七月，月犯牛宿。
占曰： 天下有大诛。 
十月丙戌，月入毕，占同上。
十三年五月丙子，月犯轩辕。
丁亥，犯牵牛。癸巳，荧惑犯右执法。
八月己酉，月犯牵牛。
丁卯，月犯太微。
占曰： 人君忧。 
九月壬辰，荧惑犯轩辕。
十月戊申，月犯毕，占悉同上。
月犯箕。
占曰： 国有忧。 
甲寅，月犯毕，占同上。
乙卯，填星犯太微，留积七十余日。
占曰： 亡君之戒。 
壬戌，月犯太微，占同上。
十一月，月于太微，奄填星。
占曰： 王者恶之。 
十四年三月癸丑，太白犯五诸侯，占同上。
四月壬申，月犯填星，于张。
占曰： 天下有大丧。 
五月庚子，月犯太微，占同上。
壬子，有星孛于北斗魁中。
占曰： 有圣人受命。 
七月甲辰，荧惑犯舆鬼。
占曰： 秦有兵。 
丁巳，月犯东井。
占曰： 军将死。 
癸亥，彗星出太微西，柄起上相星下，芒渐长至十余丈，进归北斗紫微中台。
占曰： 彗出太微，社稷亡，天下易王。
入北斗紫微，帝宫空。 
一曰： 天下得圣主。 
八月甲子，太白犯轩辕。
癸酉，填星入太微，犯右执法，因留太微中，积二百余日乃去。
占曰： 填星守太微，亡君之戒，有徙王。 
九月乙未，太白入太微，犯左执法。
丁巳，月入太微。
占曰： 大人忧。 
十月癸巳，荧惑入太微，犯西蕃上将，仍从行至左掖门内，留二十日乃逆行。
至恭帝元熙元年三月五日，出西蕃上将西三尺许，又从还入太微。
时填星在太微，荧惑绕填星成钩已。
其年四月二十七日丙戌，从端门出。
占曰： 荧惑与填星钩已，天下更纪。 甲申，月入太微，占同上。
十一年正月，高祖讨司马休之、鲁宗之等，溃奔长安。
五月，林邑寇交州，交州刺史杜慧度距战于九真，大为所败。
十二年七月，高祖伐羌。
十月，前驱定陕、洛。
十三年三月，索头大众缘河为寇，高祖讨之奔退，其别帅托跋嵩交战，又大破之，嵩众歼焉。
进复攻关。八月，擒姚泓，司、兗、秦、雍悉平，索头凶惧。
十四年，高祖还彭城，受宋公。
十一月，左仆射前将军刘穆之卒。
明年，西虏寇长安，雍州刺史硃龄石诸军陷没，官军舍而东。
十二月，安帝崩，母弟琅邪王践阼，是曰恭帝。
晋恭帝元熙元年正月丙午，三月壬寅，月犯太微，占悉同上。
乙卯，辰星犯轩辕。
六月庚辰，太白犯太微。
七月，月犯岁星。
己卯，月犯太微，太白昼见。
占悉同上。
自义熙元年至是，太白经天者九，日蚀者四，皆从上始。
革代更王，臣民失君之象也。
是夜，太白犯哭星。
十二月丁巳，月、太白俱入羽林。
二年二月庚午，填星犯太微。
占悉同上。
元年七月，高祖受宋王。
二年六月，晋帝逊位，高祖入宫。
