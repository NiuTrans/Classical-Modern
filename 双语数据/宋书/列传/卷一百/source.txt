昔少暤金天氏有裔子曰昧，为玄冥师，生允格、台骀。
台骀能业其官，宣汾、洮，障大泽以处太原，帝颛顼嘉之，封诸汾川。
其后四国，沈、姒、蓐、黄。
沈子国，今汝南平舆沈亭是也。
春秋之时，列于盟会。
定公四年，诸侯会召陵伐楚，沈子不会，晋使蔡伐沈，灭之，以沈子嘉归。其后，因国为氏。
自兹以降，谱谍罔存。
秦末有沈逞，征丞相，不就。
汉初逞曾孙保，封竹邑侯。
保子遵，自本国迁居九江之寿春，官至齐王太傅、敷德侯。
遵子达，骠骑将军。
达子乾，尚书令。
乾子弘，南阳太守。
弘子勖，河内守。
勖子奋，御史中丞。
奋子恪，将作大匠。
恪子谦，尚书、关内侯。
谦子靖，济阴太守。
靖子戎，字威卿，仕州为从事，说降剧贼尹良，汉光武嘉其功，封为海昏县侯，辞不受。
因避地徙居会稽乌程县之余不乡，遂世家焉。顺帝永建元年，分会稽为吴郡，复为吴郡人。
灵帝初平五年，分乌程、余杭为永安县，吴孙皓宝鼎二年，分吴郡为吴兴郡，复为郡人，虽邦邑屡改，而筑室不迁。
晋武帝平吴后，太康二年，改永安为武康县，史臣七世祖延始居县东乡之博陆里余乌村。
王父从官京师，义熙十一年，高祖赐馆于建康都亭里之运巷。
戎子酆，字圣通，零陵太守，致黄龙芝草之瑞。
第二子浒，字仲高，安平相。
少子景，河间相，演之、庆之、昙庆、怀文其后也。
浒子鸾，字建光，少有高名，州举茂才，公府辟州别驾从事史。
时广陵太守陆稠，鸾之舅也，以义烈政绩，显名汉朝，复以女妻鸾。
年二十三，早卒。子直，字伯平，州举茂才，亦有清名，年二十八卒。
子仪，字仲则，少有至行，兄瑜十岁，仪九岁而父亡，居丧过礼，毁瘠过于成人。
外祖会稽盛孝章，汉末名士也，深加忧伤，每扰慰之，曰： 汝并黄中冲爽，终成奇器，何为逾制，自取殄灭邪！ 
三年礼毕，殆至灭性，故兄弟并以孝著。
瑜早卒。
仪笃学有雄才，以儒素自业。
时海内大乱，兵革并起，经术道弛，士少全行，而仪淳深隐默，守道不移，风操贞整，不妄交纳，唯与族子仲山、叔山及吴郡陆公纪友善。
州郡礼请，二府交辟，公车征，并不屈，以寿终。
子宪，字元礼，左中郎、新都都尉、定阳侯，才志显于吴朝。
子矫，字仲桓，以节气立名，仕为立武校尉、偏将军，封列侯，建威将军、新都太守。
孙皓时，有将帅之称。
吴平后，为郁林、长沙太守，并不就。
太康末卒。
子陵，字景高，太傅东海王越辟为从事。
元帝之为镇东将军，命参军事。
徐馥作乱，杀吴兴太守袁琇，陵讨平之。子延，字思长，桓温安西参军、颍川太守。
子贺，字子宁，桓冲南中郎参军，围袁真于寿阳，遇疾卒。
子警，字世明，惇笃有行业，学通《左氏春秋》。
家世富殖，财产累千金，仕郡主簿，后将军谢安命为参军，甚相敬重。
警内足于财，为东南豪士，无仕进意，谢病归。
安固留不止，乃谓警曰： 沈参军，卿有独善之志，不亦高乎！ 
警曰： 使君以道御物，前所以怀德而至，既无用佐时，故遂饮啄之愿尔。 
还家积载，以素业自娱。
前将军、青兗二州刺史王恭镇京口，与警有旧好，复引为参军，手书殷勤，苦相招致，不得已而应之，寻复谢职。
子穆，夫字彦和，少好学，亦通《左氏春秋》。
王恭命为前军主簿，与警书曰： 足下既执不拔之志，高卧东南，故屈贤子共事，非以吏职婴之也。 
初，钱唐人杜子恭通灵有道术，东土豪家及京邑贵望，并事之为弟子，执在三之敬。警累世事道，亦敬事子恭。
子恭死，门徒孙泰、泰弟子恩传其业，警复事之。
隆安三年，恩于会稽作乱，自称征东将军，三吴皆响应。
穆夫时在会稽，恩以为前部参军、振武将军、余姚令。
其年十二月二十八日，恩为刘牢之所破，辅国将军高素于山阴回踵埭执穆夫及伪吴郡太守陆瑰之、吴兴太守丘尪，并见害，函首送京邑，事见《隆安故事》。
先是，宗人沈预素无士行，为警所疾，至是警闻穆夫预乱，逃藏将免矣，预以告官，警及穆夫、弟仲夫、任夫、预夫、佩夫并遇害；唯穆夫子渊子、云子、田子、林子、虔子获全。
渊子，字敬深，少有志节，随高祖克京城，封繁畤县五等侯。参镇军、车骑中军事，又为道规辅国、征西参军，领宁蜀太守。与刘基共斩蔡猛于大簿，还为太尉参军，从征司马休之，与徐逵之同没。
时年三十五。
子正，字元直，淹详有器度，美风姿，善容止，好老、庄之学。
弱冠，州辟从事。
宗人光禄大夫演之称之曰： 此宗中千里驹也。 
出为始宁、乌伤、娄令，母忧去职。
服阕，为随王诞后军安南行参军。
诞镇会稽，复参安东军事。
元嘉三十年，元凶弑立，分江东为会州，以诞为刺史。
诞将受命，正说司马顾琛曰： 国家此祸，开辟未闻，今以江东义锐之众，为天下倡始，若驰一介，四方讵不响应。
以此雪朝庭冤耻，大明臣子之节，岂可北面凶逆，使殿下受其伪宠。 琛曰： 江东忘战日久，士不习兵。虽云逆顺不同，然强弱又异，当须四方有义举者，然后应之，不为晚也。 
正曰： 天下若有无父之国，则可矣。
苟其不尔，宁可自安仇耻，而责义于余方。
今正以弑逆冤丑，义不同戴，举兵之日，岂求必全耶！
冯衍有言，大汉之贵臣，将不如荆、齐之贱士乎！
况殿下义兼臣子，事实家国者哉。 
琛乃与正俱入说诞，诞犹预未决。会寻阳义兵起，世祖使至，诞乃加正宁朔将军，领军继刘季之。
诞入为骠骑大将军，正为中兵参军，迁长水校尉。
孝建元年，移青州镇历城，临淄地空，除宁朔将军、齐北海二郡太守，委以全齐之任。未拜，二年卒，时年四十三。
正生好乐，厚自奉养，既终之后，家无余财。
渊子弟云子，元嘉中，为晋安太守。
云子子焕，字士蔚，少为驸马都尉、奉朝请。
元凶之入弑也，焕时兼中庶子，直坊，逼从入台。
劭既自立，以为羽林监，辞不拜，拜员外散骑侍郎，使防南谯王义宣诸子，事在《义宣传》。仍除丞相行参军，员外散骑侍郎，南昌令，有能名。
晋平王休祐骠骑中兵记室参军，同僚皆以谄进，焕独不。顷之，记室参军周敬祖等为太宗所责得罪，转焕谘议参军。
后废帝元徽中，以为宁远将军、交州刺史，未至镇，病卒，时年四十五。
田子，字敬光，云子弟也。从高祖克京城，进平京邑，参镇军军事，封营道县五等侯。
义熙五年，高祖北伐鲜卑。田子领偏师，与龙骧将军孟龙符为前锋。
慕容超屯临朐以距大军，龙符战没，田子力战破之。及卢循逼京邑，高祖遣田子与建威将军孙季高由海道袭广州，加振武将军。
循党徐道覆还保始兴，田子复与右将军刘籓同共攻讨。
循寻还广州围季高，田子虑季高孤危，谓籓曰： 广州城虽险固，本是贼之巢穴。今循还围之，或有内变。
且季高众力寡弱，不能持久。若使贼还据此，凶势复振。
下官与季高同履艰难，泛沧海，于万死之中，克平广州，岂可坐视危逼，不相拯救。 
于是率军南还，比至，贼已收其散卒，还围广州。季高单守危迫，闻田子忽至，大喜。田子乃背水结陈，身率先士卒，一战破之。于是推锋追讨，又破循于苍梧、郁林、宁浦。
还至广州，而季高病死。既兵荒之后，山贼竞出，攻没城郭，杀害长吏。田子随宜讨伐，旬日平殄。
刺史褚升度至，乃还京师。
除太尉参军、振武将军、淮陵内史，赐爵都乡侯。复参世子征虏军事，将军、内史如故。
八年，从讨刘毅。十一年，复从讨司马休之，领别军，与征虏将军赵伦之，参征虏军事、振武将军、扶风太守。
十二年，高祖北伐，田子与顺阳太守傅弘之各领别军，从武关入，屯据青泥。
姚泓欲自御大军，虑田子袭其后，欲先平田子，然后倾国东出。
乃率步军数万，奄至清泥。
田子本为疑兵，所领裁数百，欲击之。傅弘之曰： 彼众我寡，难可与敌。 
田子曰： 师贵用奇，不必在众。 
弘之犹固执，田子曰： 众寡相倾，势不两立。若使贼围既固，人情丧沮，事便去矣。
及其未整，薄之必克，所谓先人有夺人之志也。 
便独率所领鼓而进。合围数重，田子抚慰士卒曰： 诸君捐亲戚，弃坟墓，出矢石之间，正希今日耳。
封侯之业，其在此乎！ 
乃弃粮毁舍，躬勒士卒，前后奋击，所向摧陷。
所领江东勇士，便习短兵，鼓噪奔之，贼众一时溃散，所杀万余人，得泓伪乘舆服御。
高祖表言曰： 参征虏军事、振武将军、扶风太守沈田子，率领劲锐，背城电激，身先士卒，勇冠戎陈，奋寡对众，所向必摧，自辰及未，斩馘千数。泓丧旗弃众，奔还霸西，咸阳空尽，义徒四合，清荡余烬，势在跂踵。 
天子慰劳高祖曰： 逋寇阻隘，晏安假日，举斧函谷，规延王诛，群师勤王，将离寒暑。
公躬秉鈇钺，棱威首涂，戎略载脂，则郊垒叠卷，崤陕甫践，则潼塞开扃。
姚泓窘逼，弃城送死，蓝田偏师，覆之霸川，甲首成林，俘获蔽野，伪首奔迸，华、戎云集，积纪逋寇，旦夕夷殄。 
长安既平，高祖燕于文昌殿，举酒赐田子曰： 咸阳之平，卿之功也。 
即以咸阳相赏。田子谢曰： 咸阳之平，此实圣略所振，武臣效节，田子何力之有。 
即授咸阳、始平二郡太守。
大军既还，桂阳公义真留镇长安，以田子为安西中兵参军、龙骧将军、始平太守。
时佛佛来寇，田子与安西司马王镇恶俱出北地御之。
初，高祖将还，田子及傅弘之等并以镇恶家在关中，不可保信，屡言之高祖。高祖曰： 今留卿文武将士精兵万人。
彼若欲为不善，正足自灭耳。勿复多言。 
及俱出北地，论者谓镇恶欲尽杀诸南人，以数千人送义真南还，因据关中反叛。
田子与弘之谋，矫高祖令诛之，并力破佛佛，安关中，然后南还谢罪。
田子宗人沈敬仁骁果有勇力，田子于弘之营内请镇恶计事，使敬仁于坐杀之，率左右数十人自归义真。长史王修收杀田子于长安稿仓门外，是岁，义熙十四年正月十五日也。
时年三十六。田子初以功应封，因此事寝。高祖表天子，以田子卒发狂易，不深罪也。
无子，弟林子以第二子亮为后。
亮，字道明，清操好学，善属文。未弱冠，州辟从事。
会稽太守孟顗在郡不法，亮纠劾免官，又言灾异，转西曹主簿。
时三吴水淹，谷贵民饥，刺史彭城王义康使立议以救民急，亮议以： 东土灾荒，民凋谷踊，富民蓄米，日成其价。宜班下所在，隐其虚实，令积蓄之家，听留一年储，余皆勒使粜货，为制平价，此所谓常道行于百世，权宜用于一时也。
又缘淮岁丰，邑富地穰，麦既已登，黍粟行就，可析其估赋，仍就交市，三吴饥民，即以贷给，使强壮转运，以赡老弱。且酒有喉脣之利，而非餐饵所资，尤宜禁断，以息游费。 
即并施行。
世祖出镇历阳，行参征虏军事。
民有盗发冢者，罪所近村民，与符伍遭劫不赴救同坐。
亮议曰：
寻发冢之情，事止窃盗，徒以侵亡犯死，故同之严科。
夫穿掘之侣，必衔枚以晦其迹；劫掠之党，必欢呼以威其事。故赴凶赫者易，应潜密者难。
且山原为无人之乡，丘垄非恆途所践，至于防救，不得比之村郭。督实效名，理与劫异，则符伍之坐，居宜降矣。
又结罚之科，虽有同符伍之限，而无远近之断。
夫冢无村界，当以比近坐之。若不域之以界，则数步之内，与十里之外，便应同罹其责。防民之禁，不可顿去，止非之宪，宜当其律。
愚谓相去百步同赴告不时者，一岁刑，自此以外，差不及罚。
又启太祖陈府事曰： 伏见西府兵士，或年几八十，而犹伏隶；或年始七岁，而已从役。
衰耗之体，气用湮微，兒弱之躯，肌肤未实，而使伏勤昏稚，骛苦倾晚，于理既薄，为益实轻。书制休老以六十为限，役少以十五为制，若力不周务，故当粗存优减。 
诏曰： 前已令卿兄改革，寻值迁回，竟是不施行耶，今更敕西府也。 
时营创城府，功课严促，亮又陈之曰： 经始城宇，莫非造创，基筑既广，夫课又严，不计其劳，苟务其速，以岁月之事，求不日之成。
比见役人未明上作，闭鼓乃休，呈课既多，理有不逮。
至于息日，拘备关限，方涉暑雨，多有死病，顷日所承，亦颇有逃逸。
窃惟此既内籓，事殊外镇，抚莅之宜，无系早晚。
若得少宽其工课，稍均其优剧，徒隶既苦，易以悦加，考其卒功，废阙无几。
臣闻不居其职，不谋其事，庖割有主，尸不越樽，岂臣疏小，所当预议。
但臣泳恩岁厚，服义累世，苟是所怀，忘其常体。 
诏答曰： 启之甚佳。此亦由来常患，比屡敕之，犹复如此，甚为无理。近复令孟休宣旨，想当不同，卿比可密观其优剧也。 
始兴王浚临扬州，复为主簿、秣陵令，善擿奸伏，有非必禽。太祖称其能，入为尚书都官郎。
襄阳地接边关，江左来未有皇子重镇。元嘉二十二年，世祖出为抚军将军、雍州刺史。天子甚留心，以旧宛比接二关，咫尺崤、陕，盖襄阳之北捍，且表里强蛮，盘带疆场，以亮为南阳太守，加扬武将军。
边蛮畏服，皆纳赋调，有数村狡猾，亮悉诛之。
遣吏巡行诸县，孤寡老疾不能自存者，皆就蠲养，耆年老齿，岁时有饩。
时儒学崇建，亮开置庠序，训授生徒。
民多发冢，并婚嫁违法，皆严为条禁。
郡界有古时石堨，芜废岁久，亮签世祖修治之，曰： 施生兴业，首教农亩，立民崇政，训本播穑，故能殷邦康俗，礼节用成。
顷北洛侵芜，南宛雕毁，猃狁肆凶。犬夷充疆，远肃烽驿，近虞郊闬，遂使沃衍弗井，巨防莫修，窘力辍耕，阙于分地，凶荒无待，流冗及今。礼化孚内，威禁清外，斯实去盗修畎，昭农绪稼之时，弘图广务，拓土祈年之日。殿下降心育物，振民复古，且方提封榛棘，绥入殊荒。
窃见郡境有旧石堨，区野腴润，实为神皋，而芜决稍积，久废其利，凡管所见，谓宜创立。
昔文翁守官，起沃成产，伟连抚民，开奥增业，惠昭二邦，庸列两汉。虽效政图功，不见所绝，联事惟忝，忧同职同。 
囗囗囗囗囗囗囗囗囗囗囗囗囗囗囗囗又修治马人陂，民获其利。在任四年，迁南谯王义宣司空中兵参军。
诏曰： 陕西心膂须才，故授卿此职。 
随王诞镇襄阳，复为后军中兵，领义成太守。
亮莅官清约，为太祖所嘉，赐以车马服玩，前后累积。
每远方贡献绝国勋器，辄班赉焉。又赐书二千卷。
二十七年，卒官，时年四十七。所著诗、赋、颂、赞、三言、诔、哀辞、祭告请雨文、乐府、挽歌、连珠、教记、白事、笺、表、签、议一百八十九首。
林子，字敬士，田子弟也。少有大度，年数岁，随王父在京口。王恭见而奇之，曰： 此兒王子师之流也。 
与众人共见遗宝，咸争趋之，林子直去不顾。
年十三，遇家祸，时虽逃窜，而哀号昼夜不绝声。
王母谓之曰： 汝当忍死强视，何为空自殄绝。 
林子曰： 家门酷横，无复假日之心，直以至仇未复，故且苟存尔。 一门既陷妖党，兄弟并应从诛，逃伏草泽，常虑及祸，而沈预家甚强富，志相陷灭。林子与诸兄昼藏夜出，即货所居宅，营墓葬父祖诸叔，凡六丧，俭而有礼。
时生业已尽，老弱甚多，东土饥荒，易子而食，外迫国网，内畏强仇，沈伏山草，无所投厝。
时孙恩屡出会稽，诸将东讨者相续，刘牢之、高素之放纵其下，虏暴纵横，独高祖军政严明，无所侵犯。林子乃自归曰： 妖贼扰乱，仆一门悉被驱逼，父祖诸叔，同罹祸难，犹复偷生天壤者，正以仇雠未复，亲老漂寄尔。
今日见将军伐恶旌善，是有道之师，谨率老弱，归罪请命。 
因流涕哽咽，三军为之感动。
高祖甚奇之，谓曰： 君既是国家罪人，强雠又在乡里，唯当见随还京，可得无恙。 
乃载以别船，遂尽室移京口，高祖分宅给焉。
博览众书，留心文义，从高祖克京城，进平都邑。时年十八，身长七尺五寸。沈预虑林子为害，常被甲持戈。至是林子与兄田子还东报雠。
五月夏节日至，预正大集会，子弟盈堂，林子兄弟挺身直入，斩预首，男女无长幼悉屠之，以预首祭父、祖墓。
仍为本郡所命，毅又板为冠军参军，并不就。
林子以家门荼蓼，无复仕心，高祖敦逼，至弥年不起。及高祖为扬州，辟为从事，谓曰： 卿何由遂得不仕。顷年相申，欲令万物见卿此心尔。 
固辞不得已，然后就职，领建熙令，封资中县五等侯，时年二十一。
义熙五年，从伐鲜卑，行参镇军军事。大军于临朐交战，贼遣虎班突骑驰军后，林子率精勇东西奋击，皆大破之。
慕容超退守广固，复与刘敬宣攻其西隅。
广固既平，而卢循奄至。
初，循之下也，广固未拔，循潜遣使结林子及宗人叔长。林子即密白高祖，叔长不以闻，反以循旨动林子。
叔长素骁果，高祖以超未平，隐之，还至广固，乃诛叔长。谓林子曰： 昔魏武在官渡，汝、兗之士，多怀贰心，唯李通独断大义，古今一也。 
循至蔡洲，贵游之徒，皆议还徙，唯林子请移家京邑，高祖怪而问之，对曰： 耿纯尽室从戎，李典举宗居魏。林子虽才非古人，实受恩深重。 
高祖称善久之。林子时领别军于石头，屡战摧寇。
循每战无功，乃伪扬声当悉众于白石步上，而设伏于南岸，故大军初起白石，留林子与徐赤将断拒查浦。
林子乃进计曰： 此言妖诈，未必有实，宜深为之防。 
高祖曰： 石头城险，且淮栅甚固，留卿在后，足以守之。 
大军既去，贼果上，赤特将击之。
林子曰： 贼声往白石，而屡来挑战，其情状可知矣。贼养锐待期，而吾众不盈二旅，难以有功。
今距守此险，足以自固。若贼伪计不立，大军寻反，君何患焉？ 
赤特曰： 今贼悉众向白石，留者必皆羸老，以锐卒击之，无不破也。 
便鼓噪而出，贼伏兵齐发，赤特军果败，弃军奔北岸；林子率军收赤特散兵，进战，摧破之。徐道覆乃更上锐卒，沿塘数里。林子策之曰： 贼沿塘结阵，战者不过一队。今我据其津而厄其要，彼虽锐师数里，不敢过而东必也。 
于是乃断塘而斗。
久之，会硃龄石救至，与林子并势，贼乃散走。大军至自白石，杀赤特以殉，以林子参中军军事。
从征刘毅，转参太尉军事。
十一年，复从讨司马休之。
高祖每征讨，林子辄摧锋居前，虽有营部，至于宵夕，辄敕还内侍。
贼党郭亮之招集蛮众，屯据武陵，武陵太守王镇恶出奔，林子率军讨之，斩亮之于七里涧，纳镇恶。
武陵既平，复讨鲁轨于石城，轨弃众奔襄阳，复追蹑之。襄阳既定，权留守江陵。
十二年，高祖领平北将军，林子以太尉参军，复参平北军事。
其冬，高祖伐羌，复参征西军事，悉署三府中兵，加建武将军，统军为前锋，从汴入河。
时襄邑降人董神虎有义兵千余人，高祖欲绥怀初附，即板为太尉参军，加扬武将军，领兵从戎。林子率神虎攻仓垣，克之，神虎伐其功，径还襄邑。林子军次襄邑，即杀神虎而抚其众。时伪建威将军、河北太守薛帛先据解县，林子至，驰往袭之，帛弃军奔关中，林子收其兵粮。
伪并州刺史、河东太守尹昭据蒲坂，林子于陕城与冠军檀道济同攻蒲坂，龙骧王镇恶攻潼关。姚泓闻大军至，遣伪东平公姚绍争据潼关。林子谓道济曰： 今蒲坂城坚池深，不可旬日而克，攻之则士卒伤，守之则引日久，不如弃之，还援潼关。
且潼关天阻，所谓形胜之地，镇恶孤军，势危力屈。若使姚绍据之，则难图也。及其未至，当并力争之。若潼关事捷，尹昭可不战而服。 
道济从之。
既至，绍举关右之众，设重围围林子及道济、镇恶等。时悬师深入，粮输艰远，三军疑阻，莫有固志。道济议欲渡河避其锋，或欲弃捐辎重，还赴高祖。林子按剑曰： 相公勤王，志清六合，许、洛已平，关右将定，事之济否，所系前锋。今舍已捷之形，弃垂成之业，大军尚远，贼众方盛，虽欲求还，岂可复得。
下官受命前驱，誓在尽命，今日之事，自为将军办之。然二三君子，或同业艰难，或荷恩罔极，以此退挠，亦何以见相公旗鼓耶！ 
塞井焚舍，示无全志，率麾下数百人犯其西北。绍众小靡，乘其乱而薄之，绍乃大溃，俘虏以千数，悉获绍器械资实。时诸将破贼，皆多其首级，而林子献捷书至，每以实闻，高祖问其故，林子曰： 夫王者之师，本有征无战，岂可复增张虚获，以自夸诞。国渊以事实见赏，魏尚以盈级受罚，此亦前事之师表，后乘之良辙也。 
高祖曰： 乃所望于卿也。 
初，绍退走，还保定城，留伪武卫将军姚鸾精兵守险。林子衔枚夜袭，即屠其城，劓鸾而坑其众。高祖赐书曰： 频再破贼，庆快无譬。既屡摧破，想不复久尔。 
绍复遣抚军将军姚赞将兵屯河上，绝水道。赞垒堑未立，林子邀击，连破之，赞轻骑得脱，众皆奔败。
绍又遣长史领军将军姚伯子、宁朔将军安鸾、护军姚默骡、平远将军河东太守唐小方率众三万，屯据九泉，凭河固险，以绝粮援。高祖以通津阻要，兵粮所急，复遣林子争据河源。林子率太尉行参军严纲、竺灵秀卷甲进讨，累战，大破之，即斩伯子、默骡、小方三级，所俘馘及驴马器械甚多。所虏获三千余人，悉以还绍，使知王师之弘。兵粮兼储，三军鼓行而西矣。或曰： 彼去国远斗，其锋不可当。 
林子白高祖曰： 姚绍气盖关右，而力以势屈，外兵屡败，衰亡协兆，但恐凶命先尽，不得以衅齐斧尔。 
寻绍忽死，可谓天诛。于是赞统后事，鸠集余众，复袭林子。
林子率师御之，旗鼓未交，一时披溃，赞轻骑遁走。既连战皆捷，士马旌旗甚盛，高祖赐书劝勉，并致缣帛肴浆。
高祖至阌乡，姚泓扫境内之民，屯兵尧柳。时田子自武关北入，屯军蓝田，泓自率大众攻之。高祖虑众寡不敌，遣林子步自秦岭，以相接援。比至，泓已摧破，兄弟复共追讨，泓乃举众奔霸西。
田子欲穷追，进取长安，林子止之，曰： 往取长安，如指掌尔。复克贼城，便为独平一国，不赏之功也。 
田子乃止。
复参相国事，总任如前。林子威声远闻，三辅震动，关中豪右，望风请附。
西州人李焉等并求立功，孙妲羌杂夷及姚泓亲属，尽相率归林子。
高祖以林子绥略有方，频赐书褒美，并令深慰纳之。
长安既平，残羌十余万口，西奔陇上，林子追讨至寡妇水，转斗达于槐里，克之，俘获万计。
大军东归，林子领水军于石门，以为声援。还至郡，高祖器其才智，不使出也。
故出仕以来，便管军要，自非戎军所指，未尝外典焉。后太祖出镇荆州，议以林子及谢晦为蕃佐，高祖曰： 吾不可顿无二人，林子行则晦不宜出。 
乃以林子为西郎中兵参军，领新兴太守。林子思议弘深，有所陈画，高祖未尝不称善。大军还至彭城，林子以行役既久，士有归心，深陈事宜，并言： 圣王所以戒慎祗肃，非以崇威立武，实乃经国长民，宜广建蕃屏，崇严宿卫。 
高祖深相训纳。俄而谢翼谋反，高祖叹曰： 林子之见，何其明也。 
太祖进号镇西，随府转，加建威将军、河东太守。时高祖以二虏侵扰，复欲亲戎，林子固谏，高祖答曰： 吾辄当不复自行。 
高祖践阼，以佐命功，封汉寿县伯，食邑六百户，固让，不许。
傅亮与林子书曰： 班爵畴勋，历代常典，封赏之发，简自帝心。主上委寄之怀，实参休否，诚心所期，同国荣戚，政复是卿诸人共弘建内外尔。足下虽存挹退，岂得独为君子邪！ 
除府谘议参军，将军、太守如故。
寻召暂下，以中兵局事副录事参军王华。
上以林子清公勤俭，赏赐重叠，皆散于亲故。家无余财，未尝问生产之事，中表孤贫悉归焉。
遭母忧，还东葬，乘舆躬幸，信使相望。
葬毕，诏曰： 军国多务，内外须才，前镇西谘议、建威将军、河东太守沈林子，不得遂其情事，可起辅国将军。 林子固辞，不许，赐墨诏，朔望不复还朝，每军国大事，辄询问焉。时领军将军谢晦任当国政，晦每疾宁，辄摄林子代之。林子居丧至孝，高祖深相忧愍。
顷之有疾，上以林子孝性，不欲使哭泣减损，逼与入省，日夕抚慰。敕诸公曰： 其至性过人，卿等数慰视之。 
小差乃出。上寻不豫，被敕入侍医药，会疾动还外。
永初三年，薨，时年四十六。群公知上深相矜重，恐以实启，必有损恸，每见呼问，辄答疾病还家，或有中旨，亦假为其答。
高祖寻崩，竟不知也。
赐东园秘器，朝服一具，衣一袭，钱二十万，布二百匹。
诏曰： 故辅国将军沈林子，器怀真审，忠绩允著，才志未遂，伤悼在怀。可追赠征虏将军。 有司率常典也。
元嘉二十五年，谥曰怀伯。
林子简泰廉靖，不交接世务，义让之美，著于闺门，虽在戎旅，语不及军事。所著诗、赋、赞、三言、箴、祭文、乐府、表、笺、书记、白事、启事、论、老子一百二十一首。太祖后读林子集，叹息曰： 此人作公，应继王太保。 
子邵嗣。
劭，字道辉，美风姿，涉猎文史。袭爵，驸马都尉、奉朝请。
太祖以旧恩召见，入拜，便流涕，太祖亦悲不自胜。会强弩将军缺，上诏录尚书彭城王义康曰： 沈邵人身不恶，吾与林子周旋异常，可以补选。 于是拜强弩将军。出为钟离太守，在郡有惠政，夹淮人民慕其化，远近莫不投集。
郡先无市，时江夏王义恭为南兗州，启太祖置立焉。义恭又启太祖曰： 盱眙太守刘显真求自解说，邵往莅任有绩，彰于民听，若重授盱眙，足为良二千石。 
上不许，曰： 其愿还经年，方复作此流迁，必当大罔罔也。 。
上敕州辟邵弟亮，邵以从弟正蚤孤，乞移恩于正，上嘉而许之。
在任六年，入为衡阳王义季右军中兵参军。
始兴王浚初开后军府，又为中兵。
义季在江陵，安西府中兵久缺，启太祖求人，上答曰： 称意才难得。沈邵虽未经军事，既是腹心，作钟离郡，及在后军府，房中甚修理，或欲遣之。 
其事不果。入为通直郎。
时上多行幸，还或侵夜，邵启事陈论，即为简出。
前后密陈政要，上皆纳用之，深相宠待，晨夕兼侍，每出游，或敕同辇。
时车驾祀南郊，特诏邵兼侍中负玺，代真官陪乘。
大将军彭城王义康出镇豫章，申谟为中兵参军，掌城防之任，庐陵王绍为江州，以邵为南中郎府录事参军，行府州事，事未行，会谟丁艰，邵代谟为大将军中兵，加宁朔将军。
邵南行，上遂相任委，不复选代，仍兼录事，领城局。
后义康被废，邵改为庐陵王绍南中郎参军，将军如故。
义康徙安成，邵复以本号为安成相。
在郡以宽和恩信，为南土所怀。
郡民王孚有学业，志行见称州里，邵莅任未几，而孚卒，邵赠以孝廉，板教曰： 前文学主簿王孚，行洁业淳，弃华息竞，志学修道，老而弥笃。方授右职，不幸暴亡，可假孝廉檄，荐以特牲。缅想延陵，以遂本怀。 
邵慰恤孤老，劝课农桑，前后累蒙赏赐。邵疾病，使命累续，遣御医上药，异味远珍，金帛衣裘，相望不绝。元嘉二十六年，卒，时年四十三。
上甚相痛悼。子侃嗣，官至山阳王休祐骠骑中兵参军、南沛郡太守。侃卒，子整应袭爵，齐受禅，国除。
璞，字道真，林子少子也。童孺时，神意闲审，有异于众。太祖问林子： 闻君小兒器质不凡，甚欲相识。 
林子令璞进见，太祖奇璞应对，谓林子曰： 此非常兒。 
年十许岁，智度便有大成之姿，好学不倦，善属文，时有忆识之功。尤练究万事，经耳过目，人莫能欺之。
居家精理，姻族资赖。
弱冠，吴兴太守王韶之再命，不就。
张邵临郡，又命为主簿，除南平王左常侍。
太祖引见，谓曰： 吾昔以弱年出蕃，卿家以亲要见辅，今日之授，意在不薄。王家之事，一以相委，勿以国官乖清涂为罔罔也。 
元嘉十七年，始兴王浚为扬州刺史，宠爱殊异，以为主簿。
时顺阳范晔为长史，行州事。
晔性颇疏，太祖召璞谓曰： 神畿之政，既不易理。浚以弱年临州，万物皆属耳目，赏罚得失，特宜详慎。范晔性疏，必多不同。卿腹心所寄，当密以在意。彼虽行事，其实委卿也。 
璞以任遇既深，乃夙夜匪懈，其有所怀，辄以密启，每至施行，必从中出。
晔正谓圣明留察，故深更恭慎，而莫见其际也。
在职八年，神州大治，民无谤黩，璞有力焉。
二十二年，范晔坐事诛，于时浚虽曰亲览，州事一以付璞。太祖从容谓始兴王曰： 沈璞奉时无纤介之失，在家有孝友之称，学优才赡，文义可观，而沈深守静，不求名誉，甚佳。汝但应委之以事，乃宜引与晤对。 
浚既素加赏遇，又敬奉此旨。璞尝作《旧宫赋》，久而未毕，浚与璞疏曰： 卿常有速藻，《旧宫》何其淹耶？
想行就尔。 
璞因事陈答，辞义可观。
浚重教曰： 卿沈思淹日，向聊相敦问，还白斐然，遂兼纸翰。
昔曹植有言，下笔成章，良谓逸才赡藻，夸其辞说，以今况之，方知其信。
执省踌躇，三复不已。吾远惭楚元，门盈申、白之宾，近愧梁孝，庭列枚、马之客，欣恧交至，谅唯深矣。薄因末牍，以代一面。 
又与主簿顾迈、孔道存书曰： 沈璞淹思逾岁，卿研虑数旬，瑰丽之美，信同在昔。向聊问之，而远答累翰，辞藻艳逸，致慰良多。
既欣股肱备此髦楚，还惭予躬无德而称。复裁少字，宣志于璞，聊因尺纸，使卿等具知厥心。 。
浚年既长，璞固求辞事，上虽听许，而意甚不悦。以璞为浚始兴国大农，寻除秣陵令。
时天下殷实，四方辐辏，京邑二县，号为难治。
璞以清严制下，端平待物，奸吏敛手，猾民知惧。
其闾里少年，博徒酒客，或财利争斗，妄相诬引，前后不能判者，璞皆知其名姓，及巧诈缘由，探擿是非，各标证据，或辨甲有以知乙，或验东而西事自显，莫不厌伏，有如神明。
以疾去职。太祖厚加存问，赏赐甚厚。
浚出为南徐州，谓璞曰： 浚既出蕃，卿故当卧而护之。 
与浚诏曰： 沈璞累年主簿，又经国卿，虽未尝为行佐，今故当正参军耶。
若尔，正当署余曹，兼房任，不尔便宜行佐正署中兵，恐于选体如不多耳。 
乃为正佐。
俄迁宣威将军、盱眙太守。
时王师北伐，彭、汴无虞。璞以强寇对阵，事未可测，郡首淮隅，道当冲要，乃修城垒，浚重隍，聚材石，积盐米，为不可胜之算。众咸不同，朝旨亦谓为过。
俄而贼大越逸，索虏大帅托跋焘自率步骑数十万，陵践六州，京邑为之骚惧，百守千城，莫不奔骇。腹心劝璞还京师，璞曰： 若贼大众，不盼小城，故无所惧。若肉薄来攻，则成禽也。诸军何尝见数十万人聚在一处，而不败者。昆阳、合淝，前事之明验。此是吾报国之秋，诸军封侯之日。 
众既见璞神色不异，老幼在焉，人情乃定。收集得二千精手，谓诸将曰： 足矣。但恐贼不过尔。 
贼既济淮，诸军将帅毛遐祚、胡崇之、臧澄之等，为虏所覆，无不殄尽，唯辅国将军臧质挺身走，收散卒千余人来向城。
众谓璞曰： 若不攻则无所事众，若其来也，城中止可容见力尔，地狭人多，鲜不为患。且敌众我寡，人所共知，虽云攻守不同，故当粗量强弱，知难而退，亦用兵之要。
若以今众法能退敌完城者，则全功不在我，若宜避贼归都，会资舟楫，则更相蹂践，正足为患。
今闭门勿受，不亦可乎！ 
璞叹曰： 不然。贼不能登城，为诸君保之。
舟楫之计，固已久息。
贼之残害，古今之未有，屠剥之刑，众所共见，其中有福者，不过得驱还北国作奴婢尔。
彼虽乌合，宁不惮此耶！
所谓 同舟而济，胡、越不患异心 也。
今人多则退速，人少则退迟，吾宁欲专功缓贼乎！ 
乃命开门纳质。质见城隍阻固，人情辑和，鲑米丰盛，器械山积，大喜，众皆称万岁。
及贼至，四面蚁集攻城，璞与质随宜应拒，攻守三旬，殄其太半，焘乃遁走。
有议欲追之者，璞曰： 今兵士不多，又非素附，虽固守有余未可以言战也。但可整舟舻，示若欲渡岸者，以速其走计，不须实行。 
咸以为然。
臧质以璞城主，使自上露板。璞性谦虚，推功于质。既不自上，质露板亦不及焉。太祖嘉璞功效，遣中使深相褒美。太祖又别诏曰： 近者险急，老弱殊当忧迫耶。
念卿尔时，难为心想。百姓流转已还，此遣部运寻至，委卿量所赡济也。 
吾近以戎暴横斥，规效情命，收龟落簪，星舍京里，既获遄至，胡马卷迹，支离沾德，复继前绪，《行苇》之欢，实协初虑。但乖涂重隔，顾增慨涕，比恆疾卧，忧委兼叠，裁书送想，无斁久怀。 
征还，淮南太守，赏赐丰厚，日夕宴见。朝士有言璞功者，上曰： 臧质姻戚，又年位在前，盱眙元功，当以归之。
沈璞每以谦自牧，唯恐赏之居前，此士燮之意也。 
时中书郎缺，尚书令何尚之领吏部，举璞及谢庄、陆展，事不行。
三十年，元凶弑立，璞乃号泣曰： 一门蒙殊常之恩，而逢若斯之运，悠悠上天，此何人哉！ 
日夜忧叹，以至动疾。
会二凶逼令送老弱还都，璞性笃孝，寻闻尊老应幽执，辄哽咽不自胜，疾遂增笃，不堪远迎，世祖义军至界首，方得致身。先是，琅邪颜竣欲与璞交，不酬其意，竣以致恨。及世祖将至都，方有谗说以璞奉迎之晚，横罹世难，时年三十八。
所著赋、颂、赞、祭文、诔、七、吊、四五言诗、笺、表，皆遇乱零失，今所余诗笔杂文凡二十首。璞有子曰囗。
伯玉，字德润，虔子子也。温恭有行业，能为文章。少除世祖武陵国侍郎，转右常侍，南中郎行参军，自国入府，以文义见知，文章多见世祖集。世祖践阼，除员外散骑郎，不拜。
左卫颜竣请为司马。出补句容令，在县有能名。复为江夏王义恭太宰行参军，与奉朝请谢超宗、何法盛校书东宫，复为余姚令，还为卫尉丞。
世祖旧臣故佐，普皆升显，伯玉自守私门，朔望未尝问讯。颜师伯、戴法兴等并有蕃邸之旧，一不造问，由是官次不进。
上以伯玉容状似画图仲尼像，常呼为孔丘。旧制，车驾出行，卫尉丞直门，常戎服。
张永谓伯玉曰： 此职乖卿志。 
王景文亦与伯玉有旧，常陪辇出，指伯玉白上： 孔丘奇形容。 
上于是特听伯玉直门服玄衣。
出为晋安王子勋前军行参军，侍子勋读书。
随府转镇军行佐。
前废帝时，王景文领选，谓子勋典签沈光祖曰： 邓琬一旦为长史行事，沈伯玉先帝在蕃囗佐，今犹不改，民生定不应佳。 
戴法兴闻景文此言，乃转伯玉为参军事。
子勋初起兵，转府功曹。
及即伪位，以为中书侍郎。初，伯玉为卫尉丞，太宗为卫尉，共事甚美。
及子勋败，伯玉下狱，见原，犹以在南无诚，被责，除南台御史，寻转武陵国詹事，又转大农，母老解职。贫薄理尽，闲卧一室，自非吊省亲旧，不尝出门。
司徒袁粲、司空褚渊深相知赏，选为永世令，转在永兴，皆有能名。
后废帝元徽三年，卒，时年五十七。
伯玉性至孝，奉亲有闻，未尝妄取于人，有物辄散之知故。
温雅有风味，和而能辨，与人共事，皆为深交。
弟仲玉，泰始末，为宁朔长史、蜀郡太守。
益州刺史刘亮卒，仲玉行府州事。
巴西李承明为乱，仲玉遣司马王天生讨平之。
废帝诏以为安成王抚军中兵参军，加建威将军。
沈攸之请为征西谘议，未拜，卒。
史臣年十三而孤，少颇好学，虽弃日无功，而伏膺不改。
常以晋氏一代，竟无全书，年二十许，便有撰述之意。
泰始初，征西将军蔡兴宗为启明帝，有敕赐许，自此迄今，年逾二十，所撰之书，凡一百二十卷。
条流虽举，而采掇未周，永明初，遇盗失第五帙。建元四年未终，被敕撰国史。
永明二年，又朅奏兼著作郎，撰次起居注。
自兹王役，无暇搜撰。
五年春，又被敕撰《宋书》。六年二月毕功，表上之，曰：
臣约言：臣闻大禹刊木，事炳虞书，西伯戡黎，功焕商典。
伏惟皇基积峻，帝烈弘深，树德往朝，立勋前代，若不观风唐世，无以见帝妫之美，自非睹乱秦余，何用知汉祖之业。是以掌言未记，爰动天情，曲诏史官，追述大典。
臣实庸妄，文史多阙，以兹不才。
对扬盛旨，是用夕惕载怀，忘其寝食者也。
臣约顿首死罪：窃惟宋氏南面，承历统天，虽世穷八主，年减百载，而兵车亟动，国道屡屯，垂文简牍，事数繁广。
若夫英主启基，名臣建绩，拯世夷难之功，配天光宅之运，亦足以勒铭钟鼎，昭被方策。
及虐后暴朝，前王罕二，国衅家祸，旷古未书，又可以式规万叶，作鉴于后。
宋故著作郎何承天始撰《宋书》，草立纪传，止于武帝功臣，篇牍未广。
其所撰志，唯《天文》，《律历》，自此外，悉委奉朝请山谦之。
谦之，孝建初，又被诏撰述，寻值病亡，仍使南台侍御史苏宝生续造诸传，元嘉名臣，皆其所撰。
宝生被诛，大明中，又命著作郎徐爰踵成前作。
爰因何、苏所述，勒为一史，起自义熙之初，讫于大明之末。
至于臧质、鲁爽、王僧达诸传，又皆孝武所造。
自永光以来，至于禅让，十余年内，阙而不续，一代典文，始末未举。
且事属当时，多非实录，又立传之方，取舍乖衷，进由时旨，退傍世情，垂之方来，难以取信。
臣以谨更创立，制成新史，始自义熙肇号，终于升明三年。
桓玄、谯纵、卢循、马、鲁之徒，身为晋贼，非关后代。
吴隐、谢混、郗僧施，义止前朝，不宜滥入宋典。
刘毅、何无忌、魏咏之、檀恁之、孟昶、诸葛长民，志在兴复，情非造宋，今并刊除，归之晋籍。
臣远愧南、董，近谢迁、固，以闾阎小才，述一代盛典，属辞比事，望古惭良，鞠躬跼蹐，靦汗亡厝。
本纪列传，缮写已毕，合志表七十卷，臣今谨奏呈。所撰诸志，须成续上。谨条目录，诣省拜表奉书以闻。
臣约诚惶诚恐，顿首顿首！死罪死罪！
