怨在不舍小过，患在不预定谋。福在积善，祸在积恶。
饥在贱农，寒在堕织。
安在得人，危在失士。
富在迎来，贫在弃时。
上无常操，下多疑心。
轻上生罪，侮下无亲。
近臣不重，远臣轻之。
自疑不信人，自信不疑人。
枉士无正友，曲上无直下。
危国无贤人，乱政无善人。
爱人深者求贤急，乐得贤者养人厚。
国将霸者士皆归，邦将亡者贤先避。
地薄者大物不产，水浅者大鱼不游，树秃者大禽不栖，林疏者大兽不居。
山峭者崩，泽满者溢。
弃玉取石者盲，羊质虎皮者柔。
衣不举领者倒，走不视地者颠。
柱弱者屋坏，辅弱者国倾。
足寒伤心，人怨伤国。
山将崩者下先隳，国将衰者人先弊。
根枯枝朽，人困国残。
与覆车同轨者倾，与亡国同事者灭。
见已生者慎将生，恶其迹者须避之。
畏危者安，畏亡者存。
夫人之所行，有道则吉，无道则凶。
吉者，百福所归；凶者，百祸所攻。
非其神圣，自然所钟。
务善策者无恶事，无远虑者有近忧。
同志相得，同仁相忧，同恶相党，同爱相求，同美相妒，同智相谋，
同贵相害，同利相忌，同声相应，同气相感，同类相依，同义相亲，
同难相济，同道相成，同艺相规，同巧相胜：此乃数之所得，不可与理违。
释己而教人者逆，正己而化人者顺。
逆者难从，顺者易行，难从则乱，易行则理。如此理身、理国、理家，可也！
