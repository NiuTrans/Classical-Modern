夫道、德、仁、义、礼五者，一体也。
道者，人之所蹈，使万物不知其所由。
德者，人之所得，使万物各得其所欲。
仁者，人之所亲，有慈慧恻隐之心，以遂其生存。义者，人之所宜，赏善罚恶，以立功立事。
礼者，人之所履，夙兴夜寐，以成人伦之序。
夫欲为人之本，不可无一焉。
贤人君子，明于盛衰之道，通乎成败之数，审乎治乱之势，达乎去就之理。
故潜居抱道以待其时。
若时至而行，则能极人臣之位；
得机而动，则能成绝代之功。
如其不遇，没身而已。
是以其道足高，而名重于后代。
